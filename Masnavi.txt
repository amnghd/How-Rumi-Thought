دفتر اول مثنوی

1. نی نامه
1.1 بشنو از نی، چون حكایت میكند	واز جدائی ها شكایت میكند
1.2 کز نیستان تا مرا ببریده اند	از نفیرم مرد و زن نالیده اند
1.3 سینه خواهم شرحه شرحه از فراق	تا بگویم شرح درد اشتیاق 
1.4 هر كسی كاو دور ماند از اصل  خویش	باز جوید روزگار وصل  خویش 
1.5 من به هر جمعیتی نالان شدم	جفت بد حالان و خوش حالان شدم 
1.6 هر كسی از ظنّ خود، شد یار من	از درون من نجست اسرار من 
1.7 سرّ من از نالۀ من دور نیست	لیك چشم و گوش را آن نور نیست 
1.8 تن ز جان و، جان ز تن مستور نیست	لیك كس را دید جان دستور نیست 
1.9 آتش است این بانگ نای و، نیست، باد	هر كه این آتش ندارد، نیست باد
1.10 آتش عشق است كاندر نی فتاد	جوشش عشق است كاندر می   فتاد
1.11 نی حریف هر كه از یاری برید	پرده هایش پرده های ما درید
1.12 همچو نی زهری و تریاقی كه دید ؟	همچو نی دمساز و مشتاقی كه دید ؟
1.13 نی حدیث راه پر خون میكند	قصه های عشق  مجنون میكند
1.14 * دو دهان داریم گویا همچو نی	یک دهان پنهانست در لبهای وی 
1.15 * یکدهان نالان شده سوی شما	های و هوئی در فکنده در سما 
1.16 * لیک داند، هر که او را منظر است	کاین دهان این سری هم، زآن سر است 
1.17 * دمدمه این نای از دمهای اوست	های و هوی روح از هیهای اوست 
1.18 محرم این هوش، جز بی هوش نیست	مر زبان را مشتری، جز گوش نیست 
1.19 * گر نبودی ناله نی را ثمر	نی جهانرا پر نکردی از شکر 
1.20 در غم ما روزها بیگاه شد	روزها با سوزها همراه شد
1.21 روزها گر رفت، گو رو، باك نیست	تو بمان، ای آنكه چون تو، پاك نیست 
1.22 هر كه جز ماهی، ز آبش سیر شد	هر كه بی روزیست، روزش دیر شد
1.23 درنیابد حال پخته، هیچ خام	پس سخن كوتاه باید، والسلام 
1.24 * باده در جوشش گدای جوش  ماست	چرخ در گردش اسیر هوش  ماست 
1.25 * باده از ما مست شد، نی ما از او	قالب از ما هست شد، نی ما از او 
1.26 * بر سماع راست هر تن چیر نیست	طعمه هر مرغکی انجیر نیست 
1.27 بند بگسل، باش آزاد، ای پسر	چند باشی بند سیم و بند زر
1.28 گر بریزی بحر را در كوزه ای	چند  گنجد؟ قسمت یك روزه ای 
1.29 كوزۀ چشم حریصان پر نشد	تا صدف قانع نشد، پر درّ نشد
1.30 هر كه را جامه ز عشقی چاك شد	او ز حرص و عیب كلـّی پاك شد
1.31 شاد باش ای عشق  خوش سودای ما	ای طبیب جمله علتهای ما
1.32 ای دوای نخوت و ناموس ما	ای تو افلاطون و جالینوس ما
1.33 جسم  خاك از عشق بر افلاك شد	كوه در رقص آمد و چالاك شد
1.34 عشق، جان طور آمد عاشقا	طور مست و، خرّ موسی صاعقا
1.35 سّر، پنهان است اندر زیر و بم	فاش اگر گویم جهان بر هم زنم 
1.36 * آنچه نی میگوید اندر این دو باب	گر بگویم من، جهان گردد خراب 
1.37 با لب دمساز خود گر جفتمی	همچو نی من گفتنیها گفتمی 
1.38 هر كه او از همزبانی شد جدا	بینوا شد، گر چه دارد صد نوا
1.39 چونكه  گل رفت و گلستان در گذشت	نشنوی زآن پس ز بلبل سر گذشت 
1.40 * چونکه  گل رفت و گلستان شد خراب	بوی  گل را از که جوئیم؟ از  گلاب 
1.41 جمله معشوق است و، عاشق پرده ای	زنده معشوق است و، عاشق مرده ای 
1.42 چون نباشد عشق را پروای او	او چو مرغی ماند بی پر، وای، او
1.43 * پر و بال  ما کمند عشق اوست	مو کشانش میکشد تا کوی دوست 
1.44 من چگونه هوش دارم پیش و پس ؟	چون نباشد نور یارم پیش و پس 
1.45 * نور او در یمن و یسر و تحت و فوق	بر سر و بر گردنم چون تاج و طوق 
1.46 عشق خواهد كاین سخن بیرون بود	آینه غمّاز نبود، چون بود ؟
1.47 آینه ات دانی چرا غمّاز نیست ؟	زآنکه زنگار از رخش ممتاز نیست
1.48 * آینه کز زنگ آلایش جداست	پر شعاع نور خورشید خداست 
1.49 رو تو زنگار از رخ او پاک کن	بعد از آن، آن نور را ادراک کن 
1.50 * این حقیقت را شنو از گوش  دل	تا برون آئی به کلی، زآب و گل 
1.51 * فهم اگر دارید، جان را ره دهید	بعد از آن، از شوق، پا در ره نهید 

2. حکایت عاشق شدن پادشاه بر كنیزك و بیمار شدن كنیزك و تدبیر در صحت او
2.1 بشنوید ای دوستان این داستان	خود حقیقت نقد حال ماست آن 
2.2 * نقد حال خویش را گر پی بریم	هم زدنیا، هم ز عقبی، بر خوریم 
2.3 بود شاهی در زمانی پیش از این	ملك دنیا بودش و، هم ملك دین 
2.4 اتفاقا شاه روزی شد سوار	با خواص خویش از بهر شكار
2.5 * بهر صیدی میشد او بر کوه و دشت	ناگهان در دام  عشق او صید گشت 
2.6 یك كنیزك دید شه بر شاه راه	شد غلام آن كنیزك جان  شاه 
2.7 مرغ جانش در قفس چون می طپید	داد مال و آن كنیزك را خرید
2.8 چون خرید او را و برخوردار شد	آن كنیزك از قضا بیمار شد
2.9 آن یكی خر داشت، پالانش نبود	یافت پالان، گرگ، خر را در ربود
2.10 كوزه بودش، آب می نامد به دست	آب را چون یافت، خود كوزه شكست 
2.11 شه طبیبان جمع كرد از چپ و راست	گفت: جان هر دو در دست شماست 
2.12 جان من سهل است، جان جانم اوست	دردمند و خسته ام، درمانم اوست 
2.13 هر كه درمان كرد مر  جان مرا	برد گنج و درّ و مرجان مرا
2.14 جمله گفتندش: كه جانبازی كنیم	فهم گرد آریم و انبازی كنیم 
2.15 هر یكی از ما مسیح عالمی است	هر الم را در كف ما مرهمی است 
2.16 "گر خدا خواهد" نگفتند از بطر	پس خدا بنمودشان عجز بشر
2.17 ترك استثنا، مرادم قسوتی است	نی همین گفتن، كه عارض حالتی است 
2.18 ای بسا ناورده استثنا، به  گفت	جان او با جان استثناست جفت 
2.19 هر چه كردند از علاج و از دوا	گشت رنج افزون و حاجت ناروا
2.20 آن كنیزك از مرض چون موی شد	چشم شاه از اشك خون چون جوی شد
2.21 * چون قضا آید، طبیب ابله شود	آن دوا در نفع خود گمره شود 
2.22 از قضا سركنگبین صفرا فزود	روغن بادام خشكی مینمود
2.23 از هلیله قبض شد، اطلاق رفت	آب آتش را مدد شد همچو نفت 
2.24 * سستی دل شد فزون و خواب کم	سوزش چشم و دل پر درد و غم 
2.25 * شربت و ادویه و اسباب او	از طبیبان ریخت یکسر آب رو 

3. ظاهر شدن عجز طبیبان از معالجۀ كنیزك بر پادشاه و رو آوردن بدرگاه پادشاه حقیقی
3.1 شه چو عجز آن طبیبان را بدید	پا برهنه جانب مسجد دوید
3.2 رفت در مسجد، سوی محراب شد	سجده گاه از اشك شه پر آب شد
3.3 چون به خویش آمد ز غرقاب فنا	خوش زبان بگشاد در مدح و ثنا
3.4 كای كمینه بخششت ملك جهان	من چه گویم؟ چون تو میدانی نهان 
3.5 * حال ما و این طبیبان، سر بسر	پیش لطف عام  تو باشد هدر 
3.6 ای همیشه حاجت ما را پناه	بار دیگر ما غلط كردیم راه 
3.7 لیك گفتی: گر چه میدانم سرت	زود هم پیدا كنش بر ظاهرت 
3.8 چون بر آورد از میان جان خروش	اندر آمد بحر بخشایش به جوش 
3.9 در میان گریه خوابش در ربود	دید در خواب او، كه پیری رو نمود
3.10 گفت: ای شه مژده، حاجاتت رواست	گر غریبی آیدت فردا ز ماست 
3.11 چونكه آید، او حكیم  حاذق است	صادقش دان، کاو امین و صادق است 
3.12 در علاجش سحر مطلق را ببین	در مزاجش قدرت حق را ببین 
3.13 * خفته بود، آن خواب دید، آگاه شد	گشته مملوک کنیزک، شاه شد 
3.14 چون رسید آن وعده گاه و روز شد	آفتاب از شرق، اختر سوز شد
3.15 بود اندر منظره شه منتظر	تا ببیند آنچه بنمودند سر
3.16 دید شخصی، کاملی، پر مایه ای	آفتابی در میان سایه ای 
3.17 میرسید از دور مانند هلال	نیست بود و هست، بر شكل خیال 
3.18 نیست وش باشد خیال اندر جهان	تو جهانی بر خیالی بین روان 
3.19 بر خیالی صلحشان و جنگشان	واز خیالی فخرشان و ننگشان 
3.20 آن خیالاتی كه دام اولیاست	عكس مه رویان بستان خداست 
3.21 آن خیالی را كه شه در خواب دید	در رخ مهمان همی آمد پدید
3.22 * نور حق ظاهر بود اندر ولی	نیک بین باشی، اگر اهل دلی 
3.23 * آن ولی حق چو پیدا شد ز دور	از سر و پایش همی میتافت نور 
3.24 شه به جای حاجیان واپیش رفت	پیش آن مهمان غیب خویش رفت 
3.25 * ضیف غیبی را چو استقبال کرد	چون شکر گوئی که پیوست او بورد 
3.26 هر دو بحری آشنا آموخته	هر دو جان، بی دوختن بر دوخته 
3.27 * آن یکی چون تشنه، وآندیگر چو آب	آن یکی مخمور و، آن دیگر شراب 
3.28 گفت: معشوقم تو بودستی نه آن	لیك كار از كار خیزد در جهان 
3.29 ای مرا تو مصطفی، من چون عمر	از برای خدمتت بندم كمر

4. در خواستن توفیق رعایت ادب و وخامت بی ادبی
4.1 از خدا جوئیم توفیق ادب	بی ادب محروم ماند از لطف رب 
4.2 بی ادب تنها نه خود را داشت بد	بلكه آتش در همه آفاق زد
4.3 مائده از آسمان در میرسید	بی شری و بیع و بی گفت و شنید
4.4 در میان قوم موسی چند كس	بی ادب گفتند: كو سیر و عدس؟ 
4.5 منقطع شد خوان و نان از آسمان	ماند رنج زرع و بیل و داسمان 
4.6 باز عیسی چون شفاعت كرد، حق	خوان فرستاد و غنیمت بر طبق 
4.7 * مائده از آسمان شد عائده	چونکه گفت: انزل علینا مائده 
4.8 باز گستاخان ادب بگذاشتند	چون گدایان زله ها برداشتند
4.9 کرد عیسی لابه ایشان را كه این	دائم است و كم نگردد از زمین 
4.10 بد گمانی كردن و حرص آوری	كفر باشد نزد خوان مهتری 
4.11 زآن گدا رویان نادیده ز آز	آن در رحمت بر ایشان شد فراز
4.12 * نان و خوان از آسمان شد منقطع	بعد از آن زآن خوان نشد کس منتفع 
4.13 ابر برناید پی منع زكات	وز زنا افتد وبا اندر جهات 
4.14 هر چه بر تو آید از ظلمات و غم	آن ز بی باكی و گستاخیست هم 
4.15 هر كه بی باكی كند در راه دوست	ره زن مردان شد و، نامرد اوست 
4.16 از ادب پر نور گشتست این فلك	وز ادب معصوم و پاك آمد ملك 
4.17 بد ز گستاخی كسوف آفتاب	شد عزازیلی ز جرات رد باب
4.18 * هر که گستاخی کند اندر طریق	گردد اندر وادی حیرت غریق 
4.19 * حال شاه و میهمان برگو تمام	زآنکه پایانی ندارد این کلام 

5. ملاقات پادشاه با آن طبیب الهی که در خوابش بشارت بملاقات او داده بودند
5.1 * شه چو پیش میهمان خویش رفت	شاه بود او، لیک بس درویش رفت 
5.2 دست بگشاد و كنارانش گرفت	همچو عشق اندر دل و جانش گرفت 
5.3 دست و پیشانیش بوسیدن گرفت	از مقام و راه پرسیدن گرفت 
5.4 پرس پرسان می كشیدش تا به صدر	گفت: گنجی یافتم آخر به صبر
5.5 * صبر تلخ آمد، ولیکن عاقبت	میوۀ شیرین دهد، پر منفعت 
5.6 گفت: ای نور حق و دفع حرج	معنی "الصبر مفتاح الفرج" 
5.7 ای لقای تو جواب هر سؤال	مشكل از تو حل شود بی قیل و قال 
5.8 ترجمانی هر چه ما را در دل است	دست گیری هر كه پایش در گل است 
5.9 مرحبا یا مجتبی یا مرتضی	"إن تغب جاء القضاء ضاق الفضا"
5.10 أنت مولی القوم من لا یشتهی	قد ردی كلّا لئنْ لمْ ینته 

6. بردن پادشاه طبیب را بر سر بیمار تا حال او را ببیند
6.1 چون گذشت آن مجلس و خوان  كرم	دست او بگرفت و برد اندر حرم 
6.2 قصۀ رنجور و رنجوری بخواند	بعد از آن در پیش رنجورش نشاند
6.3 رنگ رو و نبض و قاروره بدید	هم علاماتش، هم اسبابش شنید
6.4 گفت: هر دارو كه ایشان كرده اند	آن عمارت نیست ویران كرده اند
6.5 بی خبر بودند از حال درون	أستعیذ الله مما یفترون 
6.6 دید رنج و، كشف شد بر وی نهفت	لیك پنهان كرد و، با سلطان نگفت 
6.7 رنجش از صفرا و از سودا نبود	بوی هر هیزم پدید آید ز دود
6.8 دید از زاریش، كاو زار دل است	تن خوش است و، او گرفتار دل است 
6.9 عاشقی پیداست از زاری دل	نیست بیماری چو بیماری دل 
6.10 علت عاشق ز علتها جداست	عشق اصطرلاب اسرار خداست 
6.11 عاشقی گر زین سر و، گر زان سر است	عاقبت ما را بدان شه رهبر است 
6.12 هر چه گویم عشق را شرح و بیان	چون به عشق آیم خجل گردم از آن 
6.13 گر چه تفسیر زبان روشنگر است	لیك عشق بی زبان روشنتر است 
6.14 چون قلم اندر نوشتن می شتافت	چون به عشق آمد، قلم بر خود شكافت 
6.15 * چون سخن در وصف این حالت رسید	هم قلم بشکست و هم کاغذ درید 
6.16 عقل در شرحش چو خر در گل بخفت	شرح عشق و عاشقی هم عشق گفت 
6.17 آفتاب آمد دلیل آفتاب	گر دلیلت باید، از وی رو متاب 
6.18 از وی ار سایه نشانی میدهد	شمس هر دم نور جانی میدهد
6.19 سایه خواب آرد تو را همچون سمر	چون بر آید شمس انْشقّ القمر
6.20 خود غریبی در جهان چون شمس نیست	شمس  جان باقیی كش امس نیست 
6.21 شمس در خارج اگر چه هست فرد	مثل آن هم میتوان تصویر كرد
6.22 لیک شمسی که از او شد هست اثیر	نبودش در ذهن و در خارج نظیر
6.23 در تصور، ذات او را،  گنج كو ؟	تا در آید در تصور مثل او
6.24 * شمس تبریزی که نور مطلق است	آفتاب است و ز انوار حق است 
6.25 چون حدیث روی شمس الدین رسید	شمس چارم آسمان سر در كشید
6.26 واجب آمد چونكه بردم نام او	شرح كردن رمزی از انعام او
6.27 این نفس جان، دامنم بر تافتست	بوی پیراهان یوسف یافتست 
6.28 کز برای حق صحبت سالها	باز گو رمزی از آن خوش حالها
6.29 تا زمین و آسمان خندان شود	عقل و روح و دیده صد چندان شود
6.30 * گفتم: ای دور اوفتاده از حبیب	همچو بیماری که دور است از طبیب 
6.31 لا تكلفنی فإنی فی الفنا	كلت أفهامی فلا أحصی ثنا
6.32 كل شیئی قاله غیر المفیق	إن تكلف أو تصلف لا یلیق 
6.33 * هر چه میگوید موافق چون نبود	چون تکلف نیک نالایق نبود 
6.34 من چه گویم؟ یك رگم هشیار نیست	شرح آن یاری كه او را یار نیست 
6.35 * خود ثنا گفتن ز من، ترک ثناست	کاین دلیل هستی و هستی خطاست 
6.36 شرح این هجران و این خون جگر	این زمان بگذار تا وقت دگر
6.37 قال أطعمنی فإنی جائع	و اعتجل فالوقت سیف قاطع 
6.38 صوفی ابن الوقت باشد ای رفیق	نیست فردا گفتن از شرط طریق 
6.39 * صوفی ابن الحال باشد در مثال	گرچه هر دو فارقند از ماه و سال 
6.40 تو مگر خود مرد صوفی نیستی؟	هست را از نسیه خیزد نیستی 
6.41 گفتمش پوشیده خوشتر سرّ یار	خود تو در ضمن حكایت گوش دار
6.42 خوشتر آن باشد كه سرّ دلبران	گفته آید در حدیث دیگران 
6.43 گفت: مكشوف و برهنه بی غلول	باز گو زجرم مده ای بوالفضول
6.44 باز گو اسرار و رمز مرسلین	آشكارا به كه پنهان ذكر دین 
6.45 پرده بردار و برهنه گو كه من	می نگنجم با صنم در پیرهن 
6.46 گفتم: ار عریان شود او در عیان	نی تو مانی، نی كنارت، نی میان 
6.47 آرزو میخواه، لیك اندازه خواه	بر نتابد كوه را یك برگ كاه 
6.48 آفتابی كز وی این عالم فروخت	اندكی گر بیش تابد، جمله سوخت 
6.49 فتنه و آشوب و خون ریزی مجوی	بیش از این از شمس تبریزی مگوی 
6.50 این ندارد آخر، از آغاز گوی	رو تمام این حكایت باز گوی 
6.51 * تا نگردد خون دل و جان جهان	لب بدوز و دیده بر بند این زمان 
6.52 فتنه و آشوب و خون ریزی مجو	بیش از این از شمس تبریزی مگو 
6.53 این ندارد آخر از آغاز گو	رو تمام آن حکایت باز گو

7. خلوت طلبیدن آن ولی از پادشاه جهت دریافتن رنج كنیزك 
7.1 * چون حکیم از این سخن آگاه شد	وز درون همداستان شاه شد 
7.2 گفت: ای شه، خلوتی كن خانه را	دور كن هم خویش و هم بیگانه را
7.3 كس ندارد گوش در دهلیزها	تا بپرسم از كنیزك چیزها
7.4 * خانه خالی کرد شاه و شد برون	تا بپرسد از کنیزک او فسون 
7.5 خانه خالی ماند و، یك دیار نی	جز طبیب و جز همان بیمار، نی 
7.6 نرم نرمك گفت: شهر تو كجاست؟	كه علاج اهل هر شهری جداست 
7.7 واندر آن شهر از قرابت كیستت؟	خویشی و پیوستگی با چیستت؟ 
7.8 دست بر نبضش نهاد و یك به یك	باز میپرسید از جور فلك 
7.9 چون كسی را خار در پایش خلد	پای خود را بر سر زانو نهد
7.10 وز سر سوزن، همی جوید سرش	ور نیابد میكند با لب ترش 
7.11 خار در پا شد چنین دشوار یاب	خار در دل چون بود؟ واده جواب 
7.12 خار دل را گر بدیدی هر خسی	دست كی بودی غمان را بر كسی 
7.13 كس به زیر دم خر، خاری نهد	خر نداند دفع آن، بر میجهد
7.14 خر ز بهر دفع خار، از سوز و درد	جفته می انداخت، صد جا زخم كرد
7.15 * آن لگد، کی دفع خار او کند؟	حاذقی باید که بر مرکز تند 
7.16 بر جهد آن خار محكمتر زند	عاقلی باید كه خاری بر كند
7.17 آن حكیم خارچین استاد بود	دست میزد، جا به جا می آزمود
7.18 زآن كنیزك بر طریق داستان	باز می پرسید حال دوستان 
7.19 با حكیم او رازها میگفت فاش	از مقام و خواجگان و شهر تاش 
7.20 سوی قصه گفتنش میداشت گوش	سوی نبض و جستنش میداشت هوش 
7.21 تا كه نبض از نام كی گردد جهان	او بود مقصود جانش در جهان 
7.22 دوستان شهر او را بر شمرد	بعد از آن شهر دگر را نام برد
7.23 گفت: چون بیرون شدی از شهر خویش	در كدامین شهر میبودی تو بیش؟ 
7.24 نام شهری گفت و زآن هم در گذشت	رنگ روی و نبض او دیگر نگشت 
7.25 خواجگان و شهرها را یك به یك	باز گفت از جای و از نان و نمك 
7.26 شهر شهر و خانه خانه قصه كرد	نی رگش جنبید و، نی رخ گشت زرد
7.27 نبض او بر حال خود بد بی گزند	تا بپرسید از سمرقند چو قند
7.28 * آه سردی برکشید آن ماه روی	آب از چشمش روان شد همچو جوی 
7.29 * گفت: بازرگانم آنجا آورید	خواجه ای زرگر در آن شهرم خرید 
7.30 * در بر خود داشت ششماه و فروخت	چون بگفت این، زآتش غم برفروخت 
7.31 نبض جست و روی سرخ و زرد شد	كز سمرقندی، زرگر فرد شد
7.32 چون ز رنجور آن حكیم این راز یافت	اصل آن درد و بلا را باز یافت 
7.33 گفت: كوی او كدام است در گذر	او سر پل گفت و كوی غاتفر
7.34 * گفت آنگه، آن حکیم با صواب	آن کنیزک را، که رستی از عذاب 
7.35 گفت: دانستم كه رنجت چیست، زود	در علاجت سحرها خواهم نمود
7.36 شاد باش و فارغ و ایمن، كه من	آن كنم با تو، كه باران با چمن 
7.37 من غم تو میخورم، تو غم مخر	بر تو من مشفق ترم از صد پدر
7.38 هان و هان این راز را با كس مگو	گر چه شاه از تو كند بس جستجو
7.39 * تا توانی پیش کس مگشای راز	بر کسی این در مکن زنهار باز 
7.40 چون كه اسرارت نهان در دل شود	آن مرادت زودتر حاصل شود
7.41 گفت پیغمبر: هر آنکو سر نهفت	زود گردد با مراد خویش جفت 
7.42 دانه چون اندر زمین پنهان شود	سرّ آن، سر سبزی بستان شود
7.43 زرّ و نقره گر نبودندی نهان	پرورش كی یافتندی زیر كان ؟ 
7.44 وعده ها و لطفهای آن حكیم	كرد آن رنجور را ایمن ز بیم 
7.45 وعده ها باشد حقیقی دل پذیر	وعده ها باشد مجازی تاسه گیر
7.46 وعدۀ اهل كرم گنج روان	وعدۀ نااهل شد رنج روان 
7.47 * وعده را باید وفا کردن تمام	ور نخواهی کرد، باشی سرد و خام 

8. دریافتن آن طبیب الهی رنج کنیزک را و بشاه وانمودن 
8.1 * آن حکیم مهربان چون راز یافت	صورت رنج کنیزک باز یافت 
8.2 بعد از آن برخاست، عزم شاه كرد	شاه را زآن شمه ای آگاه كرد
8.3 * شاه گفت: اکنون بگو تدبیر چیست؟	در چنین غم، موجب تأخیر چیست؟ 
8.4 گفت: تدبیر آن بود، كان مرد را	حاضر آریم از پی این درد را
8.5 * تا شود محبوب تو خوشدل، بدو	گردد آسان این همه مشکل، بدو 
8.6 * قاصدی بفرست کاخبارش کنند	طالب این فضل و ایثارش کنند 
8.7 مرد زرگر را بخوان زآن شهر دور	با زر و خلعت بده او را غرور
8.8 * چون ببیند سیم و زر، آن بینوا	بهر زر، گردد ز خان و مان جدا 
8.9 * زر خرد را واله و شیدا کند	خاصه مفلس را که خوش رسوا کند 
8.10 * زر اگر چه عقل میآرد، ولیک	مرد عاقل یابد او را نیک نیک 

9. فرستادن پادشاه رسولان به سمرقند در طلب آن مرد زرگر
9.1 * چونکه سلطان از حکیم آنرا شنید	پند او را از دل و از جان شنید 
9.2 * گفت: فرمان تو را، فرمان کنم	هر چه گوئی آنچنان کن، آن کنم 
9.3 پس فرستاد آن طرف یك دو رسول	حاذقان و كافیان بس عدول 
9.4 تا سمرقند آمدند آن دو امیر	پیش آن زرگر ز شاهنشه بشیر
9.5 كای لطیف استاد كامل معرفت	فاش اندر شهرها از تو صفت 
9.6 نك فلان شه، از برای زرگری	اختیارت كرد، زیرا مهتری 
9.7 اینك این خلعت بگیر و زر و سیم	چون بیایی خاص باشی و ندیم 
9.8 مرد، مال و خلعت بسیار دید	غره شد، از شهر و فرزندان برید
9.9 اندر آمد شادمان در راه مرد	بی خبر كان شاه، قصد جانش كرد
9.10 اسب تازی بر نشست و شاد تاخت	خونبهای خویش را خلعت شناخت 
9.11 ای شده اندر سفر با صد رضا	خود به پای خویش تا سوء القضا
9.12 در خیالش ملك و عز و مهتری	گفت عزرائیل: رو آری بری 
9.13 چون رسید از راه آن مرد غریب	اندر آوردش به پیش شه طبیب 
9.14 سوی شاهنشاه بردش خوش به ناز	تا بسوزد بر سر شمع طراز
9.15 شاه دید او را و بس تعظیم كرد	مخزن زر را بدو تسلیم كرد
9.16 * پس بفرمودش که بر سازد ز زر	از سوار و طوق و خلخال و کمر 
9.17 * هم ز انواع اوانی بی عدد	کانچنان در بزم شاهنشه سزد 
9.18 * زر گرفت آنمرد و شد مشغول کار	بیخبر زاینحالت و این کار زار 
9.19 پس حكیمش گفت: كای سلطان مه	آن كنیزك را بدین خواجه بده 
9.20 تا كنیزك در وصالش خوش شود	زآب وصلش، دفع این آتش شود
9.21 شه بدو بخشید آن مه روی را	جفت كرد آن هر دو صحبت جوی را
9.22 مدت شش ماه میراندند كام	تا به صحت آمد آن دختر تمام 
9.23 بعد از آن از بهر او شربت بساخت	تا بخورد و پیش دختر میگداخت 
9.24 چون ز رنجوری جمال او نماند	جان دختر در وبال او نماند
9.25 چون كه زشت و ناخوش و رخ زرد شد	اندك اندك در دل او سرد شد
9.26 عشقهایی كز پی رنگی بود	عشق نبود، عاقبت ننگی بود
9.27 كاش كان هم ننگ بودی یك سری	تا نرفتی بر وی آن بد داوری 
9.28 خون دوید از چشم همچون جوی او	دشمن جان وی آمد، روی او
9.29 دشمن طاوس آمد، پرّ او	ای بسا شه را بكشته، فرّ او
9.30 * چونکه زرگر از مرض بد حال شد	وز گدازش شخص او چون نال شد 
9.31 گفت: من آن آهویم كز ناف من	ریخت آن صیاد خون صاف من 
9.32 ای من آن روباه صحرا، كز كمین	سر بریدندم برای پوستین 
9.33 ای من آن پیلی كه زخم پیل بان	ریخت خونم از برای استخوان 
9.34 آن كه كشتستم پی مادون من	مینداند كه نخسبد خون من 
9.35 بر من است امروز و فردا بر وی است	خون چون من كس، چنین ضایع كی است؟ 
9.36 گر چه دیوار افكند سایۀ دراز	باز گردد سوی او آن سایه باز
9.37 این جهان كوه است و فعل ما ندا	سوی ما آید نداها را صدا
9.38 این بگفت و رفت در دم زیر خاك	آن كنیزك شد ز عشق و رنج پاك 
9.39 زآنكه عشق مردگان پاینده نیست	زآنكه مرده سوی ما آینده نیست 
9.40 عشق زنده در روان و در بصر	هر دمی باشد ز غنچه تازه تر
9.41 عشق آن زنده گزین كاو باقی است	واز شراب جان فزایت ساقی است 
9.42 عشق آن بگزین كه جمله انبیا	یافتند از عشق او كار و كیا
9.43 تو مگو: ما را بدان شه بار نیست	با كریمان كارها دشوار نیست 

10. بیان آن كه كشتن مرد زرگر به اشاره الهی بود نه بهوای نفس
10.1 كشتن آن مرد بر دست حكیم	نی پی اومید بود و نی ز بیم 
10.2 او نكشتش از برای طبع شاه	تا نیامد امر و الهام از اله 
10.3 آن پسر را كش خضر، ببرید حلق	سرّ آن را درنیابد عام خلق 
10.4 آنكه از حق یابد او وحی و خطاب	هر چه فرماید، بود عین صواب 
10.5 آنكه جان بخشد، اگر بكشد رواست	نایب است و دست او دست خداست 
10.6 همچو اسماعیل پیشش سر بنه	شاد و خندان پیش تیغش جان بده 
10.7 تا بماند جانت خندان تا ابد	همچو جان پاك احمد با احد
10.8 عاشقان جام فرح آنگه كشند	كه به دست خویش خوبانشان  كشند
10.9 شاه، آن خون از پی شهوت نكرد	تو رها كن بد گمانی و نبرد
10.10 تو گمان بردی كه كرد آلودگی	در صفا، غش كی هلد پالودگی 
10.11 * بگذر از ظن خطا، ای بدگمان	انّ بعض الظنّ اتم آخر بخوان 
10.12 بهر آن است این ریاضت وین جفا	تا بر آرد كوره از نقره جفا
10.13 بهر آن است امتحان نیك و بد	تا بجوشد، بر سر آرد زر ز بد
10.14 گر نبودی كارش الهام اله	او سگی بودی دراننده، نه شاه 
10.15 پاك بود از شهوت و حرص و هوا	نیك كرد او، لیك نیك بد نما
10.16 گر خضر در بحر كشتی را شكست	صد درستی در شكست خضر هست 
10.17 وهم موسی با همه نور و هنر	شد از آن محجوب، تو بی پر مپر
10.18 آن  گل سرخ است، تو خونش مخوان	مست عقل است او، تو مجنونش مدان 
10.19 گر بدی خون مسلمان كام او	كافرم گر بردمی من نام او
10.20 می بلرزد عرش از مدح شقی	بد گمان گردد ز مدحش متقی 
10.21 شاه بود و شاه بس آگاه بود	خاص بود و خاصۀ الله بود
10.22 آن كسی را كش چنین شاهی  كشد	سوی تخت و بهترین جاهی  كشد
10.23 * قهر خاصی، از برای لطف عام	شرع میدارد روا، بگذار کام 
10.24 * نیم جان بستاند و، صد جان دهد	آنچه در وهمت نیاید، آن دهد 
10.25 گر ندیدی سود او در قهر او	كی شدی آن لطف مطلق قهر جو؟
10.26 طفل میترسد ز نیش احتجام	مادر مشفق در آن غم شاد كام 
10.27 تو قیاس از خویش میگیری، ولیك	دور دور افتاده ای، بنگر تو نیك
10.28 پیشتر آ تا بگویم قصه ای	بو که یابی از بیانم حصه ای 

11. حكایت مرد بقال و طوطی و روغن ریختن طوطی در دكان 
11.1 بود بقالی و او را طوطیی	خوش نوا و سبز و گویا طوطیی 
11.2 بر دكان بودی نگهبان دكان	نكته گفتی با همه سوداگران 
11.3 در خطاب آدمی ناطق بدی	در نوای طوطیان حاذق بدی 
11.4 * خواجه روزی سوی خانه رفته بود	بر دکان طوطی نگهبانی نمود 
11.5 * گربه ای بر جست ناگه از دکان	بهر موشی، طوطیک از بیم جان 
11.6 جست از صدر دكان، سویی گریخت	شیشه های روغن  گل را بریخت 
11.7 از سوی خانه بیامد خواجه اش	بر دكان بنشست فارغ خواجه وش 
11.8 دید پر روغن دكان و جاش چرب	بر سرش زد، گشت طوطی كل ز ضرب 
11.9 روزكی چندی سخن كوتاه كرد	مرد بقال از ندامت آه كرد
11.10 ریش بر میكند و میگفت: ای دریغ	كافتاب نعمتم شد زیر میغ 
11.11 دست من بشكسته بودی آن زمان	كه زدم من بر سر آن خوش زبان 
11.12 هدیه ها میداد هر درویش را	تا بیابد نطق مرغ خویش را
11.13 بعد سه روز و سه شب حیران و زار	بر دكان بنشسته بد نومیدوار
11.14 * با هزاران غصه و غم گشته جفت	کای عجب، این مرغ کی آید بگفت ؟ 
11.15 * مینمود آن مرغ را هر گون شگفت	واز تعجب، لب بدندان میگرفت 
11.16 * دمبدم میگفت از هر در سخن	تا كه باشد كاندر آید او سخن 
11.17 * بر امید آنکه مرغ آید بگفت 	چشم او را با صور میکرد جفت 
11.18 جولقیی سر برهنه می گذشت	با سر بی مو، چو پشت طاس و طشت 
11.19 طوطی اندر گفت آمد در زمان	بانگ بر درویش بر زد: کایفلان 
11.20 از چه ای كل با كلان آمیختی؟	تو مگر از شیشه روغن ریختی؟ 
11.21 از قیاسش خنده آمد خلق را	كو چو خود پنداشت صاحب دلق را
11.22 كار پاكان را قیاس از خود مگیر	گر چه ماند در نوشتن شیر و، شیر
11.23 جمله عالم، زین سبب گمراه شد	كم كسی ز ابدال حق آگاه شد
11.24 * اشقیا را دیده بینا نبود	نیک و بد در دیدشان یکسان نمود 
11.25 همسری با انبیا برداشتند	اولیا را همچو خود پنداشتند
11.26 گفته اینك: ما بشر ایشان بشر	ما و ایشان بستۀ خوابیم و خور
11.27 این ندانستند ایشان از عمی	هست فرقی در میان بی منتها
11.28 هر دو گون زنبور خوردند از محل	لیك شد زآن نیش و، زین دیگر عسل 
11.29 هر دو گون آهو گیا خوردند و آب	زین یكی سرگین شد و، زآن مشك ناب 
11.30 هر دو نی خوردند از یك آب خر	این یكی خالی و، آن پر از شكر
11.31 صد هزاران این چنین اشباه بین	فرقشان، هفتاد ساله راه بین 
11.32 این خورد، گردد پلیدی زو جدا	آن خورد، گردد همه نور خدا
11.33 این خورد، زاید همه بخل و حسد	و آن خورد، زاید همه نور احد
11.34 این زمین پاك و، آن شورست و بد	این فرشتۀ پاك و، آن دیو است و دد
11.35 هر دو صورت گر بهم ماند رواست	آب تلخ و آب شیرین را صفاست 
11.36 جز كه صاحب ذوق، كه شناسد بیاب؟	او شناسد آب خوش از شوره آب 
11.37 * جز که صاحب ذوق، که شناسد طعوم؟	شهد را ناخورده، کی داند ز موم؟ 
11.38 سحر را با معجزه كرده قیاس	هر دو را بر مكر پندارد اساس 
11.39 ساحران با موسی از استیزه را	بر گرفته چون عصای او عصا
11.40 زین عصا، تا آن عصا فرقیست ژرف	زین عمل تا آن عمل، راهی شگرف 
11.41 لعنة الله، این عمل را در قفا	رحمة الله، آن عمل را در وفا
11.42 كافران اندر مری بوزینه طبع	آفتی آمد درون سینه طبع 
11.43 هر چه مردم میكند بوزینه هم	آن كند كز مرد بیند دم به دم 
11.44 او گمان برده كه من کردم چو او	فرق را كی داند آن استیزه خو؟
11.45 این كند از امر و، آن بهر ستیز	بر سر استیزه رویان خاك ریز
11.46 آن منافق با موافق در نماز	از پی استیزه آید، نی نیاز
11.47 در نماز و روزه و حج و زكات	با منافق مومنان در برد و مات 
11.48 مومنان را برد باشد عاقبت	بر منافق، مات اندر آخرت 
11.49 گر چه هر دو بر سر یك بازیند	لیک با هم مروزی و رازیند
11.50 هر یكی سوی مقام خود رود	هر یكی بر وفق نام خود رود
11.51 مومنش گویند جانش خوش شود	ور منافق تند و پر آتش شود
11.52 نام آن محبوب، از ذات وی است	نام این مبغوض، ز آفات وی است 
11.53 میم و واو و میم و نون تشریف نیست	لفظ مومن جز پی تعریف نیست 
11.54 گر منافق خوانیش، این نام دون	همچو كژدم می خلد در اندرون 
11.55 گرنه این نام اشتقاق دوزخ است	پس چرا در وی مذاق دوزخ است؟ 
11.56 زشتی این نام بد، از حرف نیست	تلخی آن آب بحر، از ظرف نیست 
11.57 حرف، ظرف آمد، در او معنی چو آب	بحر معنی عنْده أمّ الكتاب 
11.58 بحر تلخ و بحر شیرین در جهان	در میانشان برْزخٌ لا یبغیان 
11.59 وانگه این هر دو، ز یك اصلی روان	درگذر زین هر دو رو تا اصل آن 
11.60 زر قلب و زر نیكو در عیار	بی محك هرگز ندانی ز اعتبار
11.61 هر كه را در جان خدا بنهد محك	هر یقین را باز داند او ز شك 
11.62 * آنچه گفت: استفت قلبک مصطفی	آن کسی داند، که پر بود از وفا 
11.63 در دهان  زنده خاشاك ار جهد	آنگه آرامد كه بیرونش نهد
11.64 در هزاران لقمه یك خاشاك خرد	چون در آمد، حس زنده پی ببرد
11.65 حس دنیا، نردبان این جهان	حس عقبا، نردبان آسمان 
11.66 صحت این حس، بجوئید از طبیب	صحت آن حس بجوئید از حبیب 
11.67 صحت این حس ز معموری تن	صحت آن حس ز تخریب بدن 
11.68 شاه جان، مر جسم را ویران كند	بعد ویرانیش آبادان كند
11.69 ای خنک جانی که بهر عشق و حال	بذل کرد او خان و مان و ملک و مال
11.70 كرد ویران خانه بهر گنج زر	وز همان گنجش كند معمورتر
11.71 آب را ببرید و جو را پاك كرد	بعد از آن در جو روان كرد آب خورد
11.72 پوست را بشكافت، پیكان را كشید	پوست تازه بعد از آتش بردمید
11.73 قلعه ویران كرد و از كافر ستد	بعد از آن بر ساختش صد برج و سد
11.74 كار بیچون را كه كیفیت نهد؟	این كه گفتم هم ضرورت میدهد
11.75 گه چنین بنماید و، گه ضد این	جز كه حیرانی نباشد كار دین 
11.76 * کاملان کز سرّ تحقیق آگهند	بیخود و حیران و مست و واله اند 
11.77 نه چنین حیران كه پشتش سوی اوست	بل چنان حیران که غرق و مست دوست 
11.78 آن یكی را روی او شد سوی دوست	وین یكی را روی او خود روی دوست 
11.79 روی هر یك مینگر میدار پاس	بو كه گردی تو ز خدمت رو شناس 
11.80 * دیدن دانا عبادت، این بود	فقح ابواب سعادت، این بود 
11.81 چون بسی ابلیس آدم روی هست	پس به هر دستی نشاید داد دست 
11.82 زانكه صیاد آورد بانگ صفیر	تا فریبد مرغ را، آن مرغ گیر
11.83 بشنود آن مرغ بانگ جنس خویش	از هوا آید بیابد دام و نیش 
11.84 حرف درویشان بدزدد مرد دون	تا بخواند بر سلیمی زان فسون 
11.85 كار مردان روشنی و گرمی است	كار دونان حیله و بی شرمی است 
11.86 شیر پشمین از برای كد كنند	بو مسیلم را لقب احمد كنند
11.87 بو مسیلم را لقب كذاب ماند	مر محمد را اولو الالباب ماند
11.88 آن شراب حق ختامش مشك ناب	باده را ختمش بود، گند و عذاب 

12. داستان پادشاه جهودان كه نصرانیان را می كشت از بهر تعصب ملت خود و حکایت آن استاد و شاگرد
12.1 بود شاهی در جهودان ظلم ساز	دشمن عیسی و نصرانی گداز
12.2 عهد عیسی بود و نوبت آن او	جان موسی او و، موسی جان او
12.3 شاه احول كرد در راه خدا	آن دو دمساز خدائی را جدا
12.4 گفت استاد احولی را، كاندرآ	رو برون آر از وثاق آن شیشه را
12.5 * چون درون خانه احول رفت زود	شیشه پیش چشم او دو مینمود 
12.6 گفت احول: زان دو شیشه من كدام	پیش تو آرم؟ بكن شرح تمام 
12.7 گفت استاد: آن دو شیشه نیست، رو	احولی بگذار و افزون بین مشو
12.8 گفت: ای استا مرا طعنه مزن	گفت استا: زان دو یك را بر شكن 
12.9 چون یكی بشكست هر دو شد ز چشم	مرد احول گردد از میلان و خشم 
12.10 شیشه یك بود و به چشمش دو نمود	چون شكست آن شیشه را، دیگر نبود
12.11 خشم و شهوت، مرد را احول كند	ز استقامت روح را مبدل كند
12.12 چون غرض آمد، هنر پوشیده شد	صد حجاب از دل به سوی دیده شد
12.13 چون دهد قاضی به دل رشوت قرار	كی شناسد ظالم از مظلوم زار؟
12.14 شاه از حقد جهودانه چنان	گشت احول، كالامان یا رب امان 
12.15 صد هزاران مومن و مظلوم كشت	كه پناهم دین موسی را و پشت 

13. حکایت وزیر پادشاه و مکر او در تفریق ترسایان
13.1 شه وزیری داشت رهزن عشوه ده	كاو بر آب از مكر بر بستی کره 
13.2 گفت: ترسایان پناه جان كنند	دین خود را از ملك پنهان كنند
13.3 * با ملک گفت: ای شه اسرار جو	کم  کش ایشان را و دست از خون بشو 
13.4 كم كش ایشان را كه كشتن سود نیست	دین ندارد بوی، مشك و عود نیست 
13.5 سر، پنهان است اندر صد غلاف	ظاهرش با توست و باطن بر خلاف 
13.6 شاه گفتش: پس بگو تدبیر چیست؟	چارۀ آن مكر و آن تزویر چیست؟ 
13.7 تا نماند در جهان نصرانئی	نی هویدا دین و، نی پنهانئی 

14. تلبیس اندیشیدن وزیر با نصاری و مکر او
14.1 گفت: ای شه گوش و دستم را ببر	بینی ام بشكاف و لب، از حكم مر
14.2 بعد از آن، در زیر دار آور مرا	تا بخواهد یك شفاعتگر مرا
14.3 بر منادیگاه كن، این كار تو	بر سر راهی كه باشد چار سو
14.4 آنگهم از خود بران تا شهر دور	تا در اندازم بر ایشان صد فتور
14.5 * چون شوند آنقوم از من دین پذیر	کار ایشان، سر بسر شوریده گیر 
14.6 * در میانشان فتنه و شور افکنم	کاهنان، خیره شوند اندر فنم 
14.7 * آنچه خواهم کرد با نصرانیان	آن نمیآید کنون اندر بیان 
14.8 * چون شمارندم امین و رازدان	دام دیگر گون نهم در پیششان 
14.9 * واز حیل بفریبم ایشان را همه	واندر ایشان افکنم، صد دمدمه 
14.10 * تا بدست خویش، خون خویشتن	بر زمین ریزند، کوته شد سخن 
14.11 پس بگویم: من پسر  نصرانیم	ای خدای، ای راز دان، میدانی ام 
14.12 شاه واقف گشت از ایمان من	وز تعصب كرد قصد جان من 
14.13 خواستم تا دین ز شه پنهان كنم	آنچه دین اوست، ظاهر آن كنم 
14.14 شاه بوئی برد از اسرار من	متهم شد پیش شه گفتار من 
14.15 گفت: گفت تو چو در نان سوزن است	از دل من، تا دل تو روزن است 
14.16 من از آن روزن بدیدم حال تو	حال دیدم، کی نیوشم قال تو؟
14.17 گر نبودی جان عیسی چاره ام	او جهودانه بكردی پاره ام 
14.18 بهر عیسی جان سپارم، سر دهم	صد هزاران منتش بر جان نهم 
14.19 جان دریغم نیست از عیسی، ولیك	واقفم بر علم دینش، نیك نیك 
14.20 حیف میآید مرا، كان دین پاك	در میان جاهلان گردد هلاك 
14.21 شكر یزدان را و عیسی را، كه ما	گشته ایم این دین حق را رهنما
14.22 واز جهودی، واز جهودان، رسته ایم	تا به زنّار این میان را بسته ایم 
14.23 دور، دور عیسی است، ای مردمان	بشنوید اسرار كیش او به جان 
14.24 * چون شمارندم امین و مقتدا	سر نهندم، جمله جویند اهتدا 
14.25 چون وزیر آن مکر را بر شه شمرد	از دلش اندیشه را کلی ببرد
14.26 كرد با وی شاه، آن كاری كه گفت	خلق حیران مانده زان راز نهفت 
14.27 * کرد رسوایش میان انجمن	تا که واقف شد ز حالش مرد و زن 
14.28 راند او را جانب نصرانیان	كرد در دعوت شروع، او بعد از آن
14.29 * چون چنین دیدند ترسایانش، زار	میشدند اندر غم او اشکبار 
14.30 * حال عالم این چنین است، ای پسر	از حسد میخیزد اینها سر بسر 

15. جمع آمدن نصاری با وزیر و راز گفتن او با ایشان 
15.1 صد هزاران مرد ترسا سوی او	اندك اندك جمع شد در كوی او
15.2 او بیان میكرد با ایشان به راز	سرّ انکلیون و، زنّار و نماز
15.3 * او بیان میکرد با ایشان فصیح	دائما ز افعال و اقوال مسیح 
15.4 او به ظاهر واعظ احكام بود	لیك در باطن، صفیر و دام بود
15.5 بهر این بعضی صحابه از رسول	ملتمس بودند مكر نفس غول 
15.6 كاو چه آمیزد ز اغراض نهان؟	در عبادتها و در اخلاص جان 
15.7 فضل ظاهر را نجستندی از او	عیب باطن را بجستندی، كه كو؟
15.8 مو به مو و ذره ذره مكر نفس	می شناسیدند چون گل از كرفس 
15.9 * گفت زان فصلی حذیفه با حسن	تا بدان شد وعظ تذکیرش حسن 
15.10 * موشکافان صحابه جمله شان	خیره گشتندی در آن وعظ و بیان 
15.11 دل بدو دادند ترسایان تمام	خود چه باشد قوت تقلید عام ؟
15.12 در درون سینه مهرش كاشتند	نایب عیسیش می پنداشتند
15.13 او به سر دجال یك چشم لعین	ای خدا فریاد رس، نعم المعین 
15.14 صد هزاران دام و دانست، ای خدا	ما چو مرغان حریص بی نوا
15.15 دمبدم پا بستۀ دام نویم	هر یكی گر باز و سیمرغی شویم 
15.16 میرهانی هر دمی ما را و باز	سوی دامی میرویم ای بی نیاز
15.17 ما در این انبار گندم میكنیم	گندم جمع آمده گم میكنیم 
15.18 می نیندیشیم آخر ما به هوش	كین خلل در گندم است از مكر موش 
15.19 موش تا انبار ما حفره زدست	وز فنش انبار ما ویران شدست 
15.20 اول ای جان، دفع شرّ موش كن	وانگه اندر جمع گندم جوش كن 
15.21 بشنو از اخبار آن صدر الصدور	لا صلاة تمّ الا بالحضور
15.22 گر نه موش دزد در انبار ماست	گندم اعمال چل ساله كجاست ؟
15.23 ریزه ریزه صدق هر روزه، چرا	جمع می ناید در این انبار ما ؟
15.24 بس ستارۀ آتش از آهن جهید	وآن دل سوزیده پذرفت و كشید
15.25 لیك در ظلمت یكی دزدی نهان	می نهد انگشت بر استارگان 
15.26 می كشد استارگان را یك به یك	تا كه نفروزد چراغی از فلك 
15.27 چون عنایاتت شود با ما مقیم	کی بود بیمی از آن دزد لئیم ؟
15.28 گر هزاران دام باشد هر قدم	چون تو با مایی نباشد هیچ غم 
15.29 هر شبی از دام تن، ارواح را	میرهانی، می كنی الواح را
15.30 میرهند ارواح هر شب زین قفس	فارغان، نه حاكم و محكوم كس 
15.31 شب ز زندان بی خبر زندانیان	شب ز دولت بی خبر سلطانیان 
15.32 نی غم و اندیشۀ سود و زیان	نی خیال این فلان و آن فلان 

16. تمثیل مرد عارف و تفسیر الله یتوفی الانفس حین موتها الخ
16.1 حال عارف این بود بی خواب هم	گفت ایزد همْ رقودٌ، زین مرم 
16.2 خفته از احوال دنیا روز و شب	چون قلم در پنجۀ تقلیب رب 
16.3 آن كه او پنجه نبیند در رقم	فعل پندارد به جنبش از قلم 
16.4 شمه ای زین حال، عارف وانمود	خلق را هم خواب حسی در ربود
16.5 رفته در صحرای بیچون جانشان	روحشان آسوده و ابدانشان 
16.6 * ترک روز آخر چو بازرین سپر	هندوی شب را به تیغ افکند سر 
16.7 * میل هر جانی بسوی تن بود	هر تنی از روح آبستن بود 
16.8 از صفیری، باز دام اندر كشی	جمله را در داد و در داور كشی 
16.9 * چونکه نور صبحدم سر بر زند	کرکس زرین گردون پر زند 
16.10 فالق الْإصْباح، اسرافیل وار	جمله را در صورت آرد زان دیار
16.11 روحهای منبسط را تن كند	هر تنی را باز آبستن كند
16.12 اسب جانها را كند عاری ز زین	سر "النوم اخ الموت" است این 
16.13 لیك بهر آن كه روز آیند باز	بر نهد بر پایشان بند دراز
16.14 تا كه روزش واكشد زان مرغزار	و از چراگاه آردش در زیر بار
16.15 كاش چون اصحاب كهف آن روح را	حفظ كردی، یا چو كشتی نوح را
16.16 تا از این طوفان بیداری و هوش	وارهیدی این ضمیر و چشم و گوش 
16.17 ای بسا اصحاب كهف اندر جهان	پهلوی تو، پیش تو هست این زمان 
16.18 غار با تو، یار با تو در سرود	مهر بر چشم است و، بر گوشت، چه سود؟
16.19 * باز دان، کز چیست این روپوشها؟	ختم حق بر چشم ها و گوشها 

17. سوال کردن خلیفه از لیلی و جواب دادن لیلی او را
17.1 گفت لیلی را خلیفه: كان توئی؟	كز تو مجنون شد پریشان و غوی ؟
17.2 از دگر خوبان تو افزون نیستی	گفت: خامش، چون تو مجنون نیستی 
17.3 * دیدۀ مجنون اگر بودی تو را	هر دو عالم بی خطر بودی تو را 
17.4 * باخودی تو، لیک مجنون بیخود است	در طریق عشق بیداری بد است 
17.5 هر كه بیدار است او در خواب تر	هست بیداریش از خوابش بتر
17.6 هر که در خواب است، بیداریش به	مست غفلت، عین هشیاریش به 
17.7 چون به حق بیدار نبود جان ما	هست بیداری چو دربندان ما
17.8 جان همه روز از لگدكوب خیال	واز زیان و، سود و، از خوف زوال 
17.9 نی صفا میماندش، نی لطف و فر	نی به سوی آسمان راه سفر
17.10 خفته آن باشد كه او از هر خیال	دارد اومید و، كند با او مقال 
17.11 * نی چنانکه از خیال آید بحال	آنخیالش گردد او را صد وبال 
17.12 دیو را چون حور بیند او به خواب	پس ز شهوت ریزد او با دیو آب 
17.13 چون كه تخم نسل را در شوره ریخت	او به خویش آمد، خیال از وی گریخت 
17.14 ضعف سر بیند از آن و، تن پلید	آه از آن نقش پدید ناپدید
17.15 مرغ بر بالا پران و سایه اش	میدود بر خاك، پران مرغ  وش 
17.16 ابلهی صیاد آن سایه شود	میدود چندان كه بی مایه شود
17.17 بی خبر كان عكس آن مرغ هواست	بی خبر كه اصل آن سایه كجاست 
17.18 تیر اندازد به سوی سایه او	تركشش خالی شود در جست و جو
17.19 تركش عمرش تهی شد، عمر رفت	از دویدن در شكار سایه، تفت 
17.20 سایۀ یزدان چو باشد دایه اش	وارهاند از خیال و سایه اش 
17.21 سایۀ یزدان بود بندۀ خدا	مردۀ این عالم و، زندۀ خدا

18. در تحریص متابعت ولی مرشد
18.1 دامن او گیر زوتر بی گمان	تا رهی از آفت آخر زمان 
18.2 كیف مدّ الظّلّ، نقش اولیاست	كو دلیل نور خورشید خداست 
18.3 اندر این وادی مرو بی این دلیل	لا أحبّ الافلین گو چون خلیل 
18.4 رو  ز سایه، آفتابی را بیاب	دامن شه شمس تبریزی بتاب 
18.5 ره ندانی جانب این سور و عرس	از ضیاء الحق حسام الدین بپرس 
18.6 ور حسد گیرد ترا در ره گلو	در حسد ابلیس را باشد غلو
18.7 كاو ز آدم ننگ دارد از حسد	با سعادت جنگ دارد از حسد
18.8 عقبه ای زین صعبتر در راه نیست	ای خنک آنکش، حسد همراه نیست
18.9 این جسد خانۀ حسد آمد بدان	از حسد آلوده گردد خاندان 
18.10 * خان و مانها از حسد گردد خراب	باز  شاهی از حسد گردد غراب 
18.11 گر جسد خانۀ حسد باشد، ولیك	آن جسد را پاك كرد الله، نیك 
18.12 * یافت پاکی از جناب کبریا	جسم  پر از کبر و پر حقد و ریا 
18.13 طهّرا بیتی، بیان پاكی است	گنج نور است، ار طلسمش خاكی است 
18.14 چون كنی بر بی حسد مكر و حسد	ز آن حسد دل را سیاهیها رسد
18.15 خاك شو مردان حق را زیر پا	خاك بر سر كن حسد را، همچو ما

19. در بیان حسد کردن وزیر جهود
19.1 آن وزیرك از حسد بودش نژاد	تا به باطل گوش و بینی باد داد
19.2 بر امید آنكه از نیش حسد	زهر او در جان مسكینان رسد
19.3 هر كسی كاو از حسد، بینی كند	خویشتن بی گوش و بی بینی كند
19.4 بینی آن باشد كه او بوئی برد	بوی او را جانب كوئی برد
19.5 هر كه بویش نیست بی بینی بود	بوی آن بوی است، كان دینی بود
19.6 چون كه بوئی برد و، شكر آن نكرد	كفر نعمت آمد و بینیش خورد
19.7 شكر كن، مر شاكران را بنده باش	پیش ایشان مرده شو، پاینده باش 
19.8 چون وزیر از ره زنی مایه مساز	خلق را تو بر میاور از نماز

20. فهم کردن حاذقان نصاری، مکر وزیر را
20.1 ناصح دین گشته آن كافر وزیر	كرده او از مكر در لوزینه سیر
20.2 هر كه صاحب ذوق بود، از گفت او	لذتی میدید و، تلخی جفت او
20.3 نكته ها میگفت او آمیخته	در جلاب قند زهری ریخته 
20.4 * هان مشو مغرور زان گفت نکو	زانکه دارد صد بدی در زیر او 
20.5 * او چو باشد زشت، گفتش زشت دان	هر چه گوید مرده، آنرا نیست جان 
20.6 * گفت انسان، پاره ای زانسان بود	پاره ای از نان یقین که نان بود 
20.7 * زان علی فرمود نقل جاهلان	بر مزابل همچو سبزه است، ایفلان 
20.8 * بر چنان سبزه هر آن کو برنشست	بر نجاست بیشکی بنشسته است 
20.9 * بایدش خود را بشستن از حدث	تا نماز فرض او نبود عبس 
20.10 ظاهرش میگفت: در ره چست شو	وز اثر میگفت: جان را سست شو
20.11 ظاهر نقره، گر اسپید است و نو	دست و جامه، می سیه گردد ازو
20.12 آتش ار چه سرخ روی است از شرر	تو ز فعل او سیه كاری نگر
20.13 برق اگر چه نور آید در نظر	لیك هست از خاصیت، دزد بصر
20.14 هر كه جز آگاه و صاحب ذوق بود	گفت او در گردن او طوق بود
20.15 مدت شش سال در هجران شاه	شد وزیر اتباع عیسی را پناه 
20.16 دین و دل را كل بدو بسپرد خلق	پیش امر و حكم او میمرد خلق 

21. پیغام شاه پنهانی بسوی وزیر پر تزویر
21.1 در میان شاه و او پیغامها	شاه را پنهان بدو آرامها
21.2 * آخر الامر، از برای آن مراد	تا دهد چون خاک، ایشان را بباد 
21.3 پیش او بنوشت شه: كای مقبلم	وقت آمد، زود فارغ كن دلم 
21.4 * زانتظارم دیده و دل بر رهست	زین غمم آزاد کن، گر وقت هست 
21.5 گفت: اینك اندر آن كارم شها	كافكنم در دین عیسی فتنه ها
21.6 قوم عیسی را بد اندر دار و گیر	حاكمانشان ده امیر و دو امیر
21.7 هر فریقی مر امیری را تبع	بنده گشته میر خود را از طمع 
21.8 این ده و این دو امیر و قومشان	گشته بند آن وزیر بد نشان 
21.9 اعتماد جمله بر گفتار او	اقتدای جمله بر رفتار او
21.10 پیش او در وقت و ساعت هر امیر	جان بدادی، گر بدو گفتی که میر
21.11 * چون زبون کرد آن جهودک جمله را	فتنه ای انگیخت از مکر و دها 
21.12 ساخت طوماری به نام هر یكی	نقش هر طومار، دیگر مسلكی 

22. تخلیط وزیر در احكام انجیل  و مکر آن
22.1 حكم های هر یكی نوع دگر	این خلاف آن، ز پایان تا به سر
22.2 در یكی راه ریاضت را و جوع	ركن توبه كرده و، شرط رجوع 
22.3 در یكی گفته: ریاضت سود نیست	اندر این ره، مخلصی جز جود نیست 
22.4 در یكی گفته كه: جوع و جود تو	شرك باشد از تو با معبود تو
22.5 جز توكل جز كه تسلیم تمام	در غم و راحت همه مكر است و دام 
22.6 در یكی گفته كه: واجب خدمت است	ورنه اندیشۀ توكل تهمت است 
22.7 در یكی گفته كه: امر و نهیهاست	بهر كردن نیست، شرح عجز ماست 
22.8 تا كه عجز خود ببینیم اندر آن	قدرت حق را بدانیم آن زمان 
22.9 در یكی گفته كه: عجز خود مبین	كفر نعمت كردن است آن عجز، هین 
22.10 قدرت خود بین كه این قدرت از اوست	قدرت خود نعمت او دان كه هوست 
22.11 در یكی گفته: كز این دو بر گذر	بت بود هر چه بگنجد در نظر
22.12 در یكی گفته: مكش این شمع را	كین نظر چون شمع آمد جمع را
22.13 * از هوای خویش در هر ملتی	گشته هر قومی اسیر ذلتی 
22.14 از نظر چون بگذری و از خیال	كشته باشی نیم شب شمع وصال 
22.15 در یكی گفته: بكش، باكی مدار	تا عوض بینی یکی را صد هزار
22.16 كه ز كشتن، شمع جان افزون شود	لیلی ات از صبر چون مجنون شود
22.17 ترك دنیا، هر كه كرد از زهد خویش	پیش آید پیش او دنیا و بیش 
22.18 در یكی گفته كه: آنچت داد حق	بر تو شیرین كرد در ایجاد حق 
22.19 بر تو آسان كرد و خوش آن را بگیر	خویشتن را در میفگن در زحیر
22.20 در یكی گفته كه: بگذار آن  خود	كان قبول طبع تو، ردّ است و بد
22.21 راههای مختلف آسان شدست	هر یكی را ملتی چون جان شدست 
22.22 گر میسر كردن حق ره بدی	هر جهود و گبر از او آگه شدی 
22.23 در یكی گفته: میسر آن بود	كه حیات دل، غذای جان بود
22.24 هر چه ذوق طبع باشد چون گذشت	بر نیارد همچو شوره ریع و كشت 
22.25 جز پشیمانی نباشد ریع او	جز خسارت پیش نارد، بیع او
22.26 آن میسر نبود اندر عاقبت	نام او باشد معسر عاقبت 
22.27 تو معسر، از میسر باز دان	عاقبت بنگر جمال این و آن 
22.28 در یكی گفته كه: استادی  طلب	عاقبت بینی نیابی در حسب 
22.29 * چشم بر سر و ندارد ایتلاف	دور شو تا یابی از حق ائتلاف 
22.30 عاقبت دیدند هر گون امتی	لاجرم گشتند اسیر زلتی 
22.31 عاقبت دیدن نباشد دست باف	ور نه، كی بودی ز دینها اختلاف؟ 
22.32 در یكی گفته كه: استا هم تویی	زانكه استا را شناسا هم تویی 
22.33 مرد باش و، سخرۀ مردان مشو	رو سر خود گیر و سر گردان مشو
22.34 * در یكی گفته كه: این جمله توئی	می نگنجد در میان ما دوئی 
22.35 * اینهمه آغاز ما، آخر یکیست	هر كه او دو بیند احول مردكیست 
22.36 در یكی گفته كه: صد یك چون بود؟	این كه اندیشد؟ مگر مجنون بود
22.37 هر یكی قولی است، ضد همدگر	چون یكی باشد؟ بگو، زهر و شكر
22.38 * در معانی اختلاف و در صور	روز و شب بین خار و گل، سنگ و گهر 
22.39 تا ز زهر و، از شكر در نگذری	كی تو از گلزار وحدت بو بری ؟
22.40 * وحدت اندر وحدت است این مثنوی	از سمک رو تا سماک، ای معنوی 

23. در بیان آنكه اختلاف در صورت و روش است نه در حقیقت 
23.1 زین نمط وین نوع، ده طومار و دو	بر نوشت آن دین عیسی را عدو
23.2 او ز یك رنگی عیسی بو نداشت	وز مزاج خمّ عیسی، خو نداشت 
23.3 جامۀ صد رنگ، زآن خم صفا	ساده و یك رنگ گشتی، چون ضیا
23.4 نیست یكرنگی كز او خیزد ملال	بل مثال ماهی و آب زلال 
23.5 گر چه در خشكی هزاران رنگهاست	ماهیان را با یبوست جنگهاست 
23.6 كیست ماهی؟ چیست دریا در مثل؟	تا بدان ماند خدا عز و جل 
23.7 صد هزاران بحر و ماهی در وجود	سجده آرد پیش آن دریای جود
23.8 چند باران عطا باران شده	تا بدان، آن بحر درّ افشان شده 
23.9 چند خورشید كرم افروخته	تا كه ابر و بحر جود آموخته 
23.10 * چند خورشید کرم تابان بده	تا بدان، آن ذره سر گردان شده 
23.11 پرتو ذاتش، زده بر ماء و طین	تا شده دانه، پذیرندۀ زمین 
23.12 خاك امین و، هر چه در وی كاشتی	بی خیانت جنس آن برداشتی 
23.13 این امانت، ز آن عنایت یافتست	كافتاب عدل بر وی تافتست 
23.14 تا نشان حق نیارد نو بهار	خاك سرها را نسازد آشكار
23.15 آن جوادی كه، جمادی را بداد	این هنرها، وین امانت، وین سداد
23.16 * آن جماد از لطف، چون جان میشود	زمهریر، از قهر پنهان میشود 
23.17 * آن جمادی گشت از فضلش لطیف	کل شیئ من ظریف هو ظریف 
23.18 هر جمادی را كند فضلش خبیر	غافلان را كرده قهر او ضریر
23.19 جان و دل را طاقت این جوش نیست	با كه گویم؟ در جهان یك گوش نیست 
23.20 هر كجا گوشی بد، از وی چشم گشت	هر كجا سنگی بد، از وی یشم گشت 
23.21 كیمیا ساز است، چبود كیمیا؟	معجزه بخش است، چبود سیمیا؟
23.22 این ثنا گفتن ز من، ترك ثناست	كاین دلیل هستی و، هستی خطاست 
23.23 پیش هست وی بباید، نیست بود	چیست هستی پیش او كور و كبود ؟
23.24 گر نبودی كور، از او بگداختی	گرمی خورشید را بشناختی 
23.25 ور نبودی او كبود از تعزیت	كی فسردی همچو یخ این ناحیت ؟

24. بیان خسارت وزیر در این خدعه و مکر
24.1 همچو شه نادان و غافل بد وزیر	پنجه میزد با قدیم ناگزیر
24.2 * ناگزیر جمله، کان حیّ قدیر	لایزال و لم یزل، فرد بصیر 
24.3 با چنان قادر خدائی كز عدم	صد چو عالم هست گرداند به دم 
24.4 صد چو عالم در نظر پیدا كند	چونكه چشمت را به خود بینا كند
24.5 گر جهان پیشت بزرگ و بی بنیست	پیش قدرت، ذره ای می دان، كه نیست 
24.6 این جهان خود حبس جانهای شماست	هین دوید آن سو، كه صحرای شماست 
24.7 این جهان محدود و آن خود بی حد است	نقش صورت پیش آن معنی، سد است 
24.8 صد هزاران نیزۀ فرعون را	در شكست از موسئی، با یك عصا
24.9 صد هزاران طب جالینوس بود	پیش عیسی و دمش، افسوس بود
24.10 صد هزاران دفتر اشعار بود	پیش حرف امیئی اش، عار بود
24.11 با چنین غالب خداوندی، كسی	چون نمیرد؟ گر نباشد او خسی 
24.12 بس دل چون كوه را، انگیخت او	مرغ زیرك با دو پا، آویخت او
24.13 فهم و خاطر تیز كردن نیست راه	جز شكسته، می نگیرد فضل شاه 
24.14 ای بسا گنج آکنان ،  كنج كاو	كان خیال اندیش را، شد ریش گاو
24.15 گاو كه بود تا تو ریش او شوی؟	خاك چه بود تا حشیش او شوی؟ 
24.16 * زرّ و نقره چیست تا مفتون شوی؟	چیست صورت تا چنین مجنون شوی ؟
24.17 * این سرا و باغ تو، زندان توست	ملک و مال تو، بلای جان توست 
24.18 * آنجماعت را که ایزد مسخ کرد	آیت تصویرشان را نسخ کرد 
24.19 چون زنی از كار بد شد روی زرد	مسخ كرد او را خدا و، زهره كرد
24.20 عورتی را زهره كردن، مسخ بود	خاك و گل گشتن، چه باشد ای عنود؟
24.21 روح میبردت سوی چرخ برین	سوی آب و گل شدی در اسفلین 
24.22 خویشتن را مسخ كردی زین سفول	زآن وجودی كه، بد آن رشك عقول 
24.23 پس بتر زین مسخ كردن چون بود؟	پیش آن مسخ، این به غایت دون بود
24.24 اسب همت سوی اختر تاختی	آدم مسجود را نشناختی 
24.25 آخر آدم زاده ای ای ناخلف	چند پنداری تو پستی را شرف ؟
24.26 چند گویی: من بگیرم عالمی؟	این جهان را پر كنم از خود همی 
24.27 گر جهان پر برف گردد سربه سر	تاب خور بگذاردش از یک نظر
24.28 وزر  او و، وزر  چون او، صد هزار	نیست گرداند خدا، از یك شرار
24.29 عین آن تخییل را، حكمت كند	عین آن زهرآب را، شربت كند
24.30 * در خرابی، گنجها پنهان کند	خار را  گل، جسمها را جان کند 
24.31 آن گمان انگیز را سازد یقین	مهرها انگیزد از اسباب كین 
24.32 پرورد در آتش ابراهیم را	ایمنی روح سازد، بیم را
24.33 * از سبب سازیش، من سودائیم	وز سبب سوزیش، سوفسطائیم 
24.34 * در سبب سازیش، سرگردان شدم	وز سبب سوزیش هم، حیران شدم 

25. مكر کردن وزیر و در خلوت نشستن و شور افکندن در قوم  
25.1 * چون وزیر ماکر بد اعتقاد	دین عیسی را بدل کرد، از فساد 
25.2 مكر دیگر آن وزیر از خود ببست	وعظ را بگذاشت، در خلوت نشست 
25.3 در مریدان در فكند از شوق سوز	بود در خلوت، چهل، پنجاه روز
25.4 خلق دیوانه شدند از شوق او	از فراق حال و، قال و، ذوق او
25.5 لابه و زاری همی كردند و، او	از ریاضت گشته در خلوت، دو تو
25.6 گفته ایشان: بی تو ما را نیست نور	بی عصا كش، چون بود احوال كور؟
25.7 از سر اكرام و، از بهر خدا	بیش از این ما را مدار از خود جدا
25.8 ما چو طفلانیم و، ما را دایه تو	بر سر ما گستران آن سایه تو
25.9 گفت: جانم از محبان دور نیست	لیك بیرون آمدن دستور نیست 
25.10 آن امیران در شفاعت آمدند	وآن مریدان در ضراعت آمدند
25.11 كاین چه بد بختیست ما را؟ ای كریم	از دل و دین مانده ما بی تو یتیم 
25.12 تو بهانه میكنی و، ما ز درد	میزنیم از سوز دل، دمهای سرد
25.13 ما به گفتار خوشت خو كرده ایم	ما ز شیر حكمت تو خورده ایم 
25.14 الله الله، این جفا با ما مكن	لطف كن، امروز را فردا مكن 
25.15 میدهد دل مر ترا؟ كاین بیدلان	بی تو گردند آخر از بی حاصلان 
25.16 جمله در خشكی چو ماهی میطپند	آب را بگشا، ز جو بر دار بند
25.17 ای كه چون تو در زمانه نیست كس	الله الله، خلق را فریاد رس 

26. دفع کردن وزیر مریدان را
26.1 گفت: هان ای سخرگان گفت وگو	وعظ و گفتار زبان و گوش جو
26.2 پنبه اندر گوش حس دون كنید	بند حس، از چشم خود بیرون كنید
26.3 پنبۀ آن گوش سر، گوش سر است	تا نگردد این كر، آن باطن كر است 
26.4 بی حس و بی گوش و بی فكرت شوید	تا خطاب ارْجعی را بشنوید
26.5 تا به گفت و گوی  پندار اندری	تو ز گفت خواب كی بوئی بری ؟ 
26.6 سیر بیرونست، فعل و قول ما	سیر باطن هست بالای سما
26.7 حس، خشكی دید، كز خشكی بزاد	موسی جان، پای در دریا نهاد
26.8 چونکه عمر اندر ره خشکی گذشت	گاه کوه و، گاه صحرا، گاه دشت
26.9 سیر جسم خشك، بر خشكی فتاد	سیر جان، پا در دل دریا نهاد
26.10 آب حیوان، از كجا خواهی تو یافت؟	موج دریا را، كجا خواهی شكافت؟ 
26.11 موج خاكی، فهم و وهم و فكر ماست	موج آبی صحو و سكر است و فناست 
26.12 تا در این فکری، از آن سكری تو دور	تا از این مستی، از آن جامی نفور
26.13 گفت و گوی ظاهر آمد چون غبار	مدتی خاموش خو كن، هوش دار

27. مكرر كردن مریدان كه خلوت را بشكن 
27.1 جمله گفتند: ای حكیم رخنه جو	این فریب و، این جفا با ما مگو
27.2 * ما اسیرانیم، تا کی زین فریب؟	بیدل و جانیم، چندین این عتیب؟ 
27.3 * چون پذیرفتی تو ما را زابتدا	مرحمت کن همچنین تا انتها 
27.4 * ضعف و عجز و فقر ما دانسته ای	درد ما را هم دوا دانسته ای 
27.5 چار پا را، قدر طاقت بار نه	بر ضعیفان، قدر قوّت كار نه 
27.6 دانۀ هر مرغ، اندازۀ وی است	طعمۀ هر مرغ، انجیری كی است؟ 
27.7 طفل را گر نان دهی، بر جای شیر	طفل مسكین را از آن نان مرده گیر
27.8 چونكه دندانها بر آرد، بعد از آن	هم بخود گردد دلش جویای نان 
27.9 مرغ پر نارسته، چون پران شود	لقمۀ هر گربۀ دران شود
27.10 چون بر آرد پر، بپرد او به خود	بی تكلف، بی صفیر نیك و بد
27.11 دیو را، نطق تو، خامش میكند	گوش ما را، گفت تو، هش میكند
27.12 گوش ما هوش است، چون گویا توئی	خشك ما بحر است، چون دریا توئی 
27.13 با تو، ما را خاك بهتر از فلك	ای سماك از تو منور تا سمك 
27.14 بی تو، ما را بر فلك تاریكی است	با تو ای مه، این زمین تاری، كی است ؟
27.15 * با مه روی تو شب تاری، کی است؟	روز را بی نور تو، تاریکیست 
27.16 با تو، بر خاک از فلک بردیم دست	بر سما ما بی تو، چون خاکیم پست
27.17 صورت رفعت بود، افلاك را	معنی رفعت، روان پاك را
27.18 صورت رفعت، برای جسمهاست	جسمها در پیش معنی، اسم هاست 
27.19 * الله الله یک نظر بر ما فکن	لا تقنطنا فقد ظال الحزن 

28. جواب گفتن وزیر كه خلوت را نمی شكنم 
28.1 گفت: حجتهای خود كوته كنید	پند را در جان و در دل، ره كنید
28.2 گر امینم، متهم نبود امین	گر بگویم آسمان را من زمین 
28.3 گر كمالم، با كمال انكار چیست؟	ور نیم، این زحمت و آزار چیست؟ 
28.4 من نخواهم شد از این خلوت برون	زآن كه مشغولم به احوال درون 

29. اعتراض کردن مریدان بر خلوت وزیر بار دیگر
29.1 جمله گفتند: ای وزیر، انكار نیست	گفت ما، چون گفتۀ اغیار نیست 
29.2 اشك دیدست از فراق تو روان	آه آه است، از میان جان دوان 
29.3 طفل با دایه نه استیزد، ولیك	گرید او، گرچه، نه بد داند، نه نیك 
29.4 ما چو چنگیم و، تو زخمه میزنی	زاری از ما نی، تو زاری میكنی 
29.5 ما چو نائیم و، نوا در ما ز توست	ما چو كوهیم و، صدا در ما ز توست 
29.6 ما چو شطرنجیم، اندر برد و مات	برد و مات ما ز توست، ای خوش صفات 
29.7 ما كه باشیم؟ ای تو ما را جان  جان	تا كه ما باشیم، با تو در میان 
29.8 ما عدمهائیم و، هستیها نما	تو وجود مطلقی، فانی نما
29.9 ما همه شیران، ولی شیر علم	حمله مان از باد باشد، دمبدم 
29.10 حمله مان پیدا و، ناپیداست باد	جان فدای آنکه ناپیداست باد
29.11 باد ما و، بود ما، از داد توست	هستی ما جمله از ایجاد توست 
29.12 لذت هستی نمودی، نیست را	عاشق خود كرده بودی نیست را
29.13 لذت انعام خود را، وامگیر	نقل و باده،  جام خود را، وامگیر
29.14 ور بگیری، كیت جستجو كند؟	نقش با نقاش، چون نیرو كند؟
29.15 منگر اندر ما، مكن در ما نظر	اندر اكرام و سخای خود نگر
29.16 ما نبودیم و تقاضامان نبود	لطف تو، ناگفتۀ ما میشنود
29.17 نقش باشد پیش نقاش و قلم	عاجز و بسته، چو كودك در شكم 
29.18 پیش قدرت، خلق  جمله بارگه	عاجزان، چون پیش سوزن كارگه 
29.19 گاه نقش دیو و، گه آدم كند	گاه نقش شادی و، گه غم كند
29.20 دست نی، تا دست جنباند به دفع	نطق نی، تا دم زند از ضرّ و نفع 
29.21 تو ز قرآن باز خوان تفسیر بیت	گفت ایزد: ما رمیت اذ رمیت 
29.22 گر بپرانیم تیر، آن نی ز ماست	ما كمان و، تیر اندازش خداست 
29.23 این نه جبر، این معنی جباری است	ذكر جباری، برای زاری است 
29.24 زاری ما شد، دلیل اضطرار	خجلت ما شد، دلیل اختیار
29.25 گر نبودی اختیار، این شرم چیست؟	وین دریغ و خجلت و آزرم چیست ؟
29.26 زجر استادان، به شاگردان چراست؟	خاطر از تدبیرها، گردان چراست؟ 
29.27 ور تو گویی: غافل است از جبر او	ماه حق، پنهان شد اندر ابر او
29.28 هست این را خوش جواب ار بشنوی	بگذری از كفر و، بر دین بگروی 
29.29 حسرت و زاری، گه بیماری است	وقت بیماری، همه بیداری است 
29.30 آن زمان كه میشوی بیمار تو	میكنی از جرم استغفار تو
29.31 مینماید بر تو زشتی گنه	میكنی نیت: كه باز آیم به ره 
29.32 عهد و پیمان میكنی كه: بعد از این	جز كه طاعت نبودم كاری گزین 
29.33 پس یقین گشت آن كه بیماری تو را	می ببخشد هوش و بیداری تو را
29.34 پس بدان این اصل را، ای اصل جو	هر كه را درد است، او بردست بو
29.35 هر كه او بیدارتر، پر دردتر	هر كه او آگاه تر، رخ زردتر
29.36 گر ز جبرش آگهی، زاریت كو؟	جنبش زنجیر جباریت كو؟
29.37 * بسته در زنجیر، شادی چون كند؟	چوب اشکسته، عمادی چون کند؟ 
29.38 * كی اسیر حبس، آزادی كند؟	کی گرفتار بلا، شادی کند؟ 
29.39 ور تو می بینی كه پایت بسته اند	بر تو سرهنگان شه، بنشسته اند
29.40 پس تو سرهنگی مكن با عاجزان	زآنكه نبود، طبع و خوی عاجز، آن 
29.41 چون تو جبر او نمی بینی، مگو	ور همی بینی، نشان دید كو؟
29.42 در هر آن كاری كه میل استت بدان	قدرت خود را همی بینی عیان 
29.43 در هر آن كاری كه میلت نیست و خواست	اندر آن جبری شوی، كاین از خداست 
29.44 انبیا، در كار دنیا جبریند	كافران، در كار عقبی جبریند
29.45 انبیا را كار عقبی اختیار	کافران را كار دنیا اختیار
29.46 زآنكه هر مرغی به سوی جنس خویش	میپرد او در پس و، جان پیش پیش 
29.47 كافران، چون جنس سجّین آمدند	سجن دنیا را، خوش آیین آمدند
29.48 انبیا، چون جنس علیین بدند	سوی علیین بجان و دل شدند
29.49 * ایخدا، بنما تو جان را آن مقام	که اندرو بیحرف میروید کلام 
29.50 این سخن پایان ندارد لیك ما	باز گوئیم آن تمامی قصه را

30. نومید كردن وزیر، مریدان را از نقض خلوت خود 
30.1 آن وزیر از اندرون آواز داد	كای مریدان، از من این معلوم باد
30.2 كه مرا عیسی چنین پیغام كرد	كز همه یاران و خویشان باش فرد
30.3 روی در دیوار كن، تنها نشین	وز وجود خویش هم خلوت گزین 
30.4 بعد از این، دستوری گفتار نیست	بعد از این، با گفت و گویم كار نیست 
30.5 الوداع ای دوستان، من مرده ام	رخت بر چارم فلك در برده ام 
30.6 تا به زیر چرخ ناری چون حطب	من نسوزم، در عنا و در عطب 
30.7 پهلوی عیسی نشینم بعد از این	بر فراز آسمان چارمین 

31. فریفتن وزیر امیران را هر یک بنوعی و طریقی
31.1 وآنگهانی، آن امیران را بخواند	یك به یك تنها، به هر یك حرف راند
31.2 گفت هر یك را: به دین عیسوی	نایب حق و، خلیفۀ من توی 
31.3 و آن امیران دگر اتباع تو	كرد عیسی جمله را، اشیاع تو
31.4 هر امیری كو كشد گردن، بگیر	یا بكش، یا خود همی دارش اسیر
31.5 لیك تا من زنده ام اینرا مگوی	تا نمیرم، این ریاست را مجوی
31.6 تا نمیرم من، تو این پیدا مكن	دعوی شاهی و استیلا مكن 
31.7 اینك این طومار و احكام مسیح	یك به یك بر خوان تو بر امت، فصیح 
31.8 هر امیری را چنین گفت او جدا	نیست نایب جز تو، در دین خدا
31.9 هر یكی را كرد اندر سرّ عزیز	هر چه آن را گفت، این را گفت نیز
31.10 هر یكی را، او یكی طومار داد	هر یكی ضد دگر بد المراد
31.11 ضد همدیگر ز پایان تا بسر	شرح دادستم من این را، ای پسر
31.12 جملگی طومارها بد مختلف	همچو شکل حرفها، یا تا الف 
31.13 حكم این طومار، ضد حكم آن	پیش از این كردیم این ضد را بیان 

32. كشتن وزیر خود را در خلوت از مریدان 
32.1 بعد از آن، چل روز  دیگر در ببست	خویش كشت و، از وجود خود برست 
32.2 چون كه خلق از مرگ او آگاه شد	بر سر گورش قیامتگاه شد
32.3 خلق چندان جمع شد بر گور او	موكنان، جامه دران، در شور او
32.4 كان عدد را هم، خدا داند شمرد	از عرب، وز ترك و، از رومی و كرد
32.5 خاک او کردند بر سرهای خویش	درد او دیدند درمانهای خویش
32.6 آن خلایق بر سر گورش، مهی	كرده خون را از دو چشم خود رهی
32.7 جمله از درد فراغش در فغان	هم شهان و هم کهان و هم مهان
32.8 بعد ماهی، خلق گفتند: ای مهان	از امیران كیست بر جایش نشان؟ 
32.9 تا به جای او شناسیمش امام	تا که کار ما، از او گردد تمام
32.10 سر همه بر اختیار او نهیم 	دست بر دامان و دست او دهیم 
32.11 چونكه شد خورشید و، ما را كرد داغ	چاره نبود بر مقامش از چراغ 
32.12 چونكه شد از پیش دیده، روی یار	نایبی باید از او مان یادگار
32.13 چونكه گل بگذشت و، گلشن شد خراب	بوی گل را، از كه جوئیم؟ از گلاب 
32.14 چون خدا اندر نیاید در عیان	نایب حقند، این پیغمبران 
32.15 نی غلط گفتم، كه نایب با منوب	گر دو پنداری، قبیح آید، نه خوب 
32.16 نی دو باشد، تا تویی صورت پرست	پیش او یك گشت، كز صورت برست 
32.17 چون به صورت بنگری، چشمت دو است	تو به نورش درنگر، کان یکتو است 
32.18 * لاجرم، چون بر یکی افتد بصر	آن یکی باشد، دو ناید در نظر 
32.19 نور هر دو چشم نتوان فرق كرد	چونكه در نورش، نظر انداخت مرد

33. در بیان آنکه جمله پیغمبران حقند که لا نفرق بین احد من رسله
33.1 ده چراغ ار حاضر آری در مكان	هر یكی باشد به صورت، غیر آن 
33.2 فرق نتوان كرد نور هر یكی	چون به نورش روی آری، بی شكی 
33.3 * اطلب المعنی من الفرقان و قل	لا نفرق بین آحاد الرسل 
33.4 گر تو صد سیب و، صد آبی بشمری	صد نماند، یك شود چون بفشری 
33.5 در معانی قسمت و اعداد نیست	در معانی تجزیه و افراد نیست 
33.6 اتحاد یار، با یاران خوش است	پای معنی گیر، صورت سركش است 
33.7 صورت سركش، گدازان كن، ز رنج	تا ببینی زیر آن، وحدت چو گنج 
33.8 ور تو نگدازی، عنایتهای او	خود گدازد ای دلم مولای او
33.9 او نماید، هم به دلها خویش را	او بدوزد، خرقۀ درویش را
33.10 منبسط بودیم و یك گوهر همه	بی سر و بی پا بدیم، آن سر همه 
33.11 یك گهر بودیم، همچون آفتاب	بی گره بودیم و صافی، همچو آب 
33.12 چون به صورت آمد آن نور سره	شد عدد، چون سایه های كنگره 
33.13 كنگره ویران كنید، از منجنیق	تا رود فرق از میان این فریق

34. در بیان آنکه انبیاء علیهم السلام را گفتند: کلموا الناس علی قدر عقولهم. زیرا آنچه ندانند، انکار کنند و ایشان را زیان دارد. قال علیه السلام : امرنا ان تنزل الناس منازلهم، الی آخر
34.1 شرح این را گفتمی من از مری	لیك ترسم، تا نلغزد خاطری 
34.2 نكته ها، چون تیغ پولاد است، تیز	گر نداری تو سپر، واپس گریز
34.3 پیش این الماس، بی اسپر میا	كز بریدن تیغ را نبود حیا
34.4 زین سبب من تیغ كردم در غلاف	تا كه كج خوانی، نخواند بر خلاف 

35. منازعت کردن امرا با یکدیگر در ولیعهدی
35.1 آمدیم اندر تمامی داستان	وز وفاداری جمع راستان 
35.2 كز پس این پیشوا برخاستند	بر مقامش نایبی میخواستند
35.3 یك امیری ز آن امیران، پیش رفت	پیش آن قوم وفا اندیش رفت 
35.4 گفت: اینك نایب آن مرد، من	نایب عیسی منم اندر زمن 
35.5 اینک این طومار، برهان من است	كاین نیابت بعد از او آن  من است 
35.6 آن امیر دیگر آمد از كمین	دعوی او در خلافت بد همین 
35.7 از بغل او نیز طوماری نمود	تا بر آمد هر دو را خشم و جحود
35.8 آن امیران دگر یك یك قطار	بر كشیده تیغهای آب دار
35.9 هر یكی را تیغ و طوماری به دست	درهم افتادند، چون پیلان  مست 
35.10 * هر امیری داشت خیل بیکران	تیغها را برکشیدند آن زمان 
35.11 صد هزاران مرد ترسا كشته شد	تا ز سرهای بریده پشته شد
35.12 خون روان شد همچو سیل از چپ و راست	كوه كوه، اندر هوا زین گرد خاست 
35.13 تخمهای فتنه ها كاو كشته بود	آفت سرهای ایشان گشته بود
35.14 جوزها بشكست و، آن كان مغز داشت	بعد كشتن، روح پاك نغز داشت 
35.15 كشتن و مردن، كه بر نقش تن است	چون انار و سیب را بشكستن است 
35.16 آنچه شیرین است، آن شد یار  دانگ	وآنچه پوسیدست، نبود غیر بانگ 
35.17 * آنچه پر مغز است، چون مشک است پاک	وانچه پوسیده است، نبود غیر خاک 
35.18 آن چه با معنی است، خوش پیدا شود	وآنچه بی معنیست، خود رسوا شود
35.19 رو به معنی كوش، ای صورت پرست	زآنكه معنی بر تن صورت پر است 
35.20 همنشین اهل معنی باش، تا	هم عطا یابی و هم باشی فتا
35.21 جان بی معنی در این تن، بی خلاف	هست همچون تیغ چوبین در غلاف 
35.22 تا غلاف اندر بود با قیمت است	چون برون شد، سوختن را آلت است 
35.23 تیغ چوبین را مبر در كارزار	بنگر اول، تا نگردد كار، زار
35.24 گر بود چوبین، برو دیگر طلب	ور بود الماس، پیش آ با طرب 
35.25 تیغ در زرادخانۀ اولیاست	دیدن ایشان شما را كیمیاست 
35.26 جمله دانایان همین گفته، همین	هست دانا رحْمة للعالمین 
35.27 گر اناری میخری، خندان بخر	تا دهد خنده ز دانۀ او خبر
35.28 ای مبارك خنده اش، كاو از دهان	مینماید دل چو در، از درج جان 
35.29 نار  خندان، باغ را خندان كند	صحبت مردانت، چون مردان كند
35.30 نامبارك، خندۀ آن لاله بود	كز دهان او، سواد دل، نمود
35.31 * یک زمانی، صحبتی با اولیا	بهتر از صد ساله طاعت بی ریا 
35.32 گر تو سنگ صخره و مرمر بوی	چون به صاحب دل رسی، گوهر شوی 
35.33 مهر پاكان در میان جان نشان	دل مده الا، به مهر دل خوشان 
35.34 كوی نومیدی مرو، امیدهاست	سوی تاریكی مرو، خورشیدهاست 
35.35 دل ترا، در كوی اهل دل كشد	تن ترا، در حبس آب و گل كشد
35.36 هین غذای دل طلب از هم دلی	رو بجو اقبال را از مقبلی 
35.37 * دست زن در ذیل صاحب دولتی	تا ز افضالش بیابی رفعتی 
35.38 * صحبت صالح تو را، صالح کند	صحبت طالح تو را، طالح کند 

36. نعت تعظیم حضرت مصطفی كه در انجیل بود 
36.1 بود در انجیل نام مصطفی	آن سر پیغمبران، بحر صفا
36.2 بود ذكر حلیه ها و شكل او	بود ذكر غزو و صوم و اكل او
36.3 طایفۀ نصرانیان بهر ثواب	چون رسیدندی بدان نام و خطاب 
36.4 بوسه دادندی بدان نام شریف	رو نهادندی بدان وصف لطیف 
36.5 اندر این فتنه كه گفتم، آن گروه	ایمن از فتنه بدند و، از شكوه 
36.6 ایمن از شرّ امیران و وزیر	در پناه نام احمد مستجیر
36.7 نسل ایشان نیز هم بسیار شد	نور احمد ناصر آمد، یار شد
36.8 وآن گروه دیگر از نصرانیان	نام احمد داشتندی مستهان 
36.9 مستهان و خوار گشتند از فتن	از وزیر شوم رای شوم فن 
36.10 * مستهان و خوار گشتند آن فریق	گشته محروم از خود و، شرط طریق 
36.11 هم مخبط دینشان و حكمشان	از پی طومارهای كج بیان 
36.12 نام احمد، چون چنین یاری كند	تا كه نورش چون مددکاری كند؟
36.13 نام احمد چون حصاری شد، حصین	تا چه باشد ذات آن روح الامین؟ 
36.14 بعد از این، خون ریز  درمان ناپذیر	كاندر افتاد از بلای آن وزیر

37. در بیان حكایت پادشاه جهود دیگر كه در هلاك دین عیسی جهد کرد
37.1 یك شه دیگر ز نسل آن جهود	در هلاك قوم عیسی رو نمود
37.2 گر خبر خواهی از این دیگر خروج	سوره بر خوان، و السما ذات البروج 
37.3 سنت بد، كز شه اول بزاد	این شه دیگر، قدم بر وی نهاد
37.4 هر كه او بنهاد ناخوش سنتی	سوی او نفرین رود هر ساعتی 
37.5 * زانکه هر چه این کند، زانگون ستم	زاولین جوید خدا، بی بیش و کم 
37.6 نیكوان رفتند و سنتها بماند	وز لئیمان، ظلم و لعنتها بماند
37.7 تا قیامت، هر كه جنس آن بدان	در وجود آید، بود رویش  بدان 
37.8 رگ رگ است این آب شیرین، و آب شور	در خلایق میرود تا نفخ صور
37.9 نیكوان را هست میراث از خوش آب	آن چه میراث است أوْرثْنا الكتاب 
37.10 شد نثار طالبان، ار بنگری	شعله ها از گوهر پیغمبری 
37.11 شعله ها، با گوهران گردان بود	شعله آن جانب رود، هم كان بود
37.12 نور روزن گرد خانه میدود	زآنكه خور، برجی به برجی میرود
37.13 هر كه را با اختری پیوستگیست	مر ورا، با اختر خود هم تکی است 
37.14 طالعش گر زهره باشد در طرب	میل  كلی دارد و، عشق و طلب 
37.15 ور بود مریخی خون ریز خو	جنگ و بهتان و خصومت جوید او
37.16 اخترانند، از ورای اختران	كه احتراق و نحس نبود اندر آن 
37.17 سایران در آسمانهای دگر	غیر این هفت آسمان مشتهر
37.18 راسخان در تاب انوار خدا	نی بهم پیوسته، نی از هم جدا
37.19 هر كه باشد طالع او، زآن نجوم	نفس او كفار سوزد در رجوم 
37.20 خشم مریخی نباشد خشم او	منقلب رو، غالب مغلوب خو
37.21 نور غالب، ایمن از کسف و غسق	در میان اصبعین نور حق 
37.22 حق فشاند آن نور را بر جانها	مقبلان برداشته دامانها
37.23 وآن نثار نور، هر کس یافته	روی از غیر خدا برتافته 
37.24 هر كه را دامان عشقی، نابده	زآن نثار نور، بی بهره شده 
37.25 جزوها را، رویها سوی كل است	بلبلان را عشق، با روی گل است 
37.26 گاو را رنگ از برون و، مرد را	از درون جو، رنگ سرخ و زرد را
37.27 رنگهای نیك، از خمّ صفاست	رنگ زشتان، از سیاه آب جفاست 
37.28 صبْغة الله، نام آن رنگ لطیف	 لعْنة الله، بوی این رنگ كثیف 
37.29 آنچه از دریا به دریا میرود	از همانجا كامد، آنجا میرود
37.30 از سر كه، سیلهای تیز رو	وز تن ما، جان عشق آمیز رو

38. آتش افروختن پادشاه و بت را در پهلوی آتش نهادن، که هر که این بت سجده کند، از آتش برهد 
38.1 آن جهود سگ ببین چه رای كرد	پهلوی آتش، بتی بر پای كرد
38.2 كانكه این بت را سجود آرد، برست	ور نیارد، در دل آتش نشست 
38.3 چون سزای این بت نفس، او نداد	از بت نفسش، بتی دیگر بزاد
38.4 مادر بتها، بت نفس شماست	زآنكه آن بت مار و، این بت اژدهاست 
38.5 آهن و سنگ است نفس و، بت شرار	آن شرار از آب میگیرد قرار
38.6 سنگ و آهن زآب، كی ساكن شود؟	آدمی با این دو، كی ایمن بود؟
38.7 سنگ و آهن در درون دارند نار	آب را، بر نارشان نبود گذار
38.8 زآب، چون نار برون کشته شود	در درون سنگ و آهن، کی رود؟
38.9 آهن و سنگ است، اصل نار و دود	فرع هر دو، کفر  ترسا و جهود
38.10 بت، سیاه آبست در كوزه نهان	نفس، مر آب سیه را، چشمه دان 
38.11 آن بت منحوت، چون سیل سیاه	نفس بتگر، چشمه ای بر شاهراه 
38.12 * بت درون کوزه چون آب گذر	نفس شومت چشمۀ آن، ای مصر 
38.13 صد سبو را بشكند، یك پاره سنگ	و آب چشمه میزهاند بی درنگ 
38.14 آب خم و کوزه گر، فانی شود	آب چشمه تازه و، باقی بود
38.15 بت شكستن سهل باشد، نیك سهل	سهل دیدن نفس را، جهل است، جهل 
38.16 صورت نفس ار بجوئی، ای پسر	قصۀ دوزخ بخوان، با هفت در
38.17 هر نفس مكری و، در هر مكر از آن	غرقه صد فرعون، با فرعونیان 
38.18 در خدای موسی و، موسی گریز	آب ایمان را ز فرعونی مریز
38.19 دست را اندر احد و احمد بزن	ای برادر، واره از بوجهل  تن 

39. آوردن پادشاه جهود زنی را با طفل و انداختن او طفل را در آتش و بسخن آمدن طفل در میان آتش 
39.1 یك زنی با طفل آورد آن جهود	پیش آن بت، و آتش اندر شعله بود
39.2 * گفت: ای زن پیش این بت سجده کن	ورنه در آتش بسوزی بی سخن 
39.3 * بود آن زن پاکدین و مؤمنه	سجدۀ آن بت نکرد، آن موقنه 
39.4 طفل از او بستد، در آتش در فكند	زن بترسید و، دل از ایمان بكند
39.5 خواست تا او سجده آرد پیش بت	بانگ زد آن طفل: کإنی لم أمت 
39.6 اندرآ مادر که من اینجا خوشم	گر چه در صورت میان آتشم 
39.7 چشم بند است آتش، از بهر حجیب	رحمت است این، سر بر آورده ز جیب 
39.8 اندرآ مادر، ببین برهان حق	تا ببینی عشرت خاصان حق 
39.9 اندرآ و آب بین، آتش مثال	از جهانی كاتش است آبش مثال 
39.10 اندرآ اسرار ابراهیم بین	كاو در آتش یافت ورد و یاسمین 
39.11 مرگ میدیدم گه زادن ز تو	سخت خوفم بود افتادن ز تو
39.12 چون بزادم، رستم از زندان تنگ	در جهانی، خوش هوائی، خوب رنگ 
39.13 این جهان را چون رحم دیدم كنون	چون در این آتش بدیدم این سكون 
39.14 اندر این آتش بدیدم عالمی	ذره ذره، اندر او عیسی دمی 
39.15 نك، جهان  نیست شكل  هست ذات	و آن جهانتان هست شكل  بی ثبات 
39.16 اندرآ مادر به حق مادری	بین كه این آذر ندارد آذری 
39.17 اندرآ مادر كه اقبال آمدست	اندرآ مادر، مده دولت ز دست 
39.18 قدرت آن سگ بدیدی، اندرآ	تا ببینی قدرت و فضل خدا
39.19 من ز رحمت میگشایم پای تو	كز طرب خود نیستم پروای تو
39.20 اندرآ و دیگران را هم بخوان	كاندر آتش، شاه بنهادست خوان 
39.21 اندر آئید ای همه، پروانه وار	اندر این آتش كه دارد صد بهار
39.22 اندر آئید، ای مسلمانان همه	غیر عذب دین، عذاب است آن همه 
39.23 * اندر آئید و ببینید این چنین	سرد گشته آتش گرم مهین 
39.24 * اندر آئید، ای همه مست و خراب	اندر آئید، ای همه عین عتاب 
39.25 * اندر آئید، اندر این بحر عمیق	تا که گردد روح، صافی و رقیق 
39.26 * مادرش انداخت خود را اندر او	دست او بگرفت، طفل مهر خو 
39.27 * اندر آمد مادر آن طفل خرد	اندر آتش، گوی دولت را ببرد 
39.28 * مادرش هم زآن نسق، گفتن گرفت	درّ وصف لطف حق، سفتن گرفت 
39.29 بانگ میزد در میان آن گروه	پر همی شد جان خلقان از شكوه
39.30 * نعره میزد خلق را: کای مردمان	اندر آتش بنگرید این بوستان 

40. انداختن مردمان خود را بارادت در آتش از سر ذوق
40.1 خلق خود را بعد از آن بی خویشتن	می فکندند اندر آتش مرد و زن 
40.2 بی موكل بی كشش از عشق دوست	زآنكه شیرین كردن هر تلخ، از اوست 
40.3 تا چنان شد، كان عوانان خلق را	منع میكردند، كاتش در میا
40.4 آن یهودی شد سیه رو و خجل	شد پشیمان زین سبب، بیمار دل 
40.5 كاندر ایمان، خلق عاشق تر شدند	در فنای جسم، صادق تر شدند
40.6 مكر شیطان هم در او پیچید، شكر	دیو خود را هم سیه رو دید، شكر
40.7 آنچه میمالند بر روی كسان	جمع شد در چهرۀ آن ناكس، آن 
40.8 آنكه میدرید جامۀ خلق، چست	شد دریده آن  او، زایشان درست 

41. كژ ماندن دهان آن شخص گستاخ كه نام پیغمبر بتمسخر برد
41.1 آن دهان كژ كرد و، از تسخر بخواند	نام احمد را، دهانش كژ بماند
41.2 باز آمد، كای محمد عفو كن	ای ترا الطاف و علم من لدن 
41.3 من تو را افسوس میكردم ز جهل	من بدم افسوس را، منسوب و اهل 
41.4 چون خدا خواهد كه پردۀ كس درد	میلش اندر طعنۀ پاكان برد
41.5 ور خدا خواهد كه پوشد عیب كس	كم زند در عیب معیوبان نفس 
41.6 چون خدا خواهد كه مان یاری كند	میل ما را جانب زاری كند
41.7 ای خنك چشمی، كه او گریان اوست	ای همایون دل، كه او بریان اوست 
41.8 از پی هر گریه آخر خنده ایست	مرد آخر بین، مبارك بنده ای است 
41.9 هر كجا آب روان، سبزه بود	هر كجا اشك روان، رحمت شود
41.10 باش چون دولاب نالان، چشم تر	تا ز صحن جانت، بر روید خضر
41.11 * مرحمت فرمود سید، عفو کرد	چون ز جرأت توبه کرد از روی زرد 
41.12 رحم خواهی، رحم كن بر اشك بار	رحم خواهی، بر ضعیفان رحم آر

42. عتاب كردن جهود آتش را که چرا نمیسوزی و جواب او
42.1 رو به آتش كرد شه: كای تند خو	آن جهان سوز طبیعی خوت كو؟
42.2 چون نمیسوزی، چه شد خاصیتت؟	یا ز بخت ما دگر شد نیتت 
42.3 می نبخشایی تو بر آتش پرست	آن كه نپرستد ترا، او چون برست ؟ 
42.4 هرگز ای آتش تو صابر نیستی	چون نسوزی؟ چیست؟ قادر نیستی؟ 
42.5 چشم بند است، ای عجب، یا هوش بند	چون نسوزاند چنین شعلۀ بلند ؟
42.6 جادوئی كردت كسی، یا سیمیاست	یا خلاف طبع تو، از بخت ماست 
42.7 گفت آتش: من همانم آتشم	اندرآ تا تو ببینی تابشم 
42.8 طبع من دیگر نگشت و عنصرم	تیغ حقم، هم به دستوری برم 
42.9 بر در خرگه، سگان تركمان	چاپلوسی كرده پیش میهمان 
42.10 ور به خرگه بگذرد بیگانه رو	حمله بیند از سگان، شیرانه او
42.11 من ز سگ كم نیستم در بندگی	كم ز تركی نیست حق، در زندگی 
42.12 آتش طبعت اگر غمگین كند	سوزش از امر ملیك دین كند
42.13 آتش طبعت اگر شادی دهد	اندر او شادی ملیك دین نهد
42.14 چون كه غم بینی، تو استغفار كن	غم به امر خالق آمد، كار كن 
42.15 چون بخواهد، عین غم شادی شود	عین بند پای، آزادی شود
42.16 باد و خاك و آب و آتش بنده اند	با من و تو مرده، با حق زنده اند
42.17 پیش حق آتش همیشه در قیام	همچو عاشق، روز و شب پیچان مدام 
42.18 سنگ بر آهن زنی، آتش جهد	هم به امر حق، قدم بیرون نهد
42.19 آهن و سنگ ستم، بر هم مزن	كاین دو میزایند، همچون مرد و زن 
42.20 سنگ و آهن خود سبب آمد و لیك	تو به بالاتر نگر، ای مرد نیك 
42.21 كاین سبب را آن سبب آورد پیش	بی سبب، كی شد سبب هرگز بخویش ؟
42.22 این سبب را آن سبب عامل كند	باز گاهی بی پر و عاطل كند
42.23 و آن سببها، كه انبیا را رهبر است	آن سببها، زین سببها برتر است 
42.24 این سبب را محرم آمد عقل ما	و آن سببها راست محرم، انبیا
42.25 این سبب چه بود؟ به تازی گو رسن	اندر این چه، این رسن آمد به فن 
42.26 گردش چرخ، این رسن را علت است	چرخ گردان را ندیدن زلت است 
42.27 این رسنهای سببها در جهان	هان و هان، زین چرخ سرگردان مدان 
42.28 تا نمانی صفر و سر گردان چو چرخ	تا نسوزی تو، ز بی مغزی چو مرخ 
42.29 باد، آتش میشود از امر حق	هر دو سر مست آمدند از خمر حق 
42.30 آب حلم و آتش خشم ای پسر	هم ز حق بینی، چو بگشایی نظر
42.31 گر نبودی واقف از حق جان باد	فرق كی كردی میان قوم عاد ؟

43. قصۀ هلاک کردن باد در عهد هود علیه السلام قوم عاد را
43.1 هود گرد مومنان خطی كشید	نرم میشد باد، كانجا میرسید
43.2 هر كه بیرون بود ز آن خط، جمله را	پاره پاره می گسست اندر هوا
43.3 همچنین شیبان راعی میكشید	گرد بر گرد رمه، خطی پدید
43.4 چون به جمعه می شد او وقت نماز	تا نیارد گرگ آنجا تركتاز
43.5 هیچ گرگی در نرفتی اندر آن	گوسپندی هم نگشتی زآن نشان 
43.6 باد حرص گرگ و، حرص گوسفند	دائره مرد خدا را بود بند
43.7 همچنین باد اجل با عارفان	نرم و خوش همچون نسیم بوستان 
43.8 آتش ابراهیم را دندان نزد	چون  گزیدۀ حق بود، چونش گزد؟
43.9 آتش شهوت نسوزد اهل دین	باقیان را برده تا قعر زمین 
43.10 موج دریا چون به امر حق بتاخت	اهل موسی را ز قبطی واشناخت 
43.11 خاك، قارون را، چو فرمان در رسید	با زر و تختش به قعر خود كشید
43.12 آب و گل چون از دم عیسی چرید	بال و پر بگشاد و، مرغی شد پرید
43.13 * از دهانت چون برآمد حمد حق	مرغ جنت سازدش رب الفلق 
43.14 هست تسبیحت، بجای آب و گل	مرغ جنت شد ز نفخ صدق دل 
43.15 كوه طور از نور موسی شد به رقص	صوفئی كامل شد و رست او ز نقص 
43.16 چه عجب گر كوه صوفی شد عزیز؟	جسم موسی از كلوخی بود نیز
43.17 این عجایب دید آن شاه جهود	جز كه طنز و جز كه انكارش نبود

44. طنز و انكار كردن پادشاه جهود و نصیحت ناصحان او را
44.1 ناصحان گفتند: از حد مگذران	مركب استیزه را چندین مران 
44.2 * بگذر از کشتن، مکن این فعل بد	بعد از این، آتش مزن در جان خود 
44.3 ناصحان را دست بست و بند كرد	ظلم را پیوند در پیوند كرد
44.4 بانگ آمد: كار چون اینجا رسید	پای دار ای سگ، كه قهر ما رسید
44.5 بعد از آن آتش چهل گز بر فروخت	حلقه گشت و آن جهودان را بسوخت 
44.6 اصل ایشان بود آتش ابتدا	سوی اصل خویش رفتند انتها
44.7 هم ز آتش زاده بودند آن فریق	جزوها را سوی كل باشد طریق 
44.8 * هم ز آتش زاده بودند آن خسان	حرف میراندند از نار و دخان 
44.9 آتشی بودند، مومن سوز و بس	سوخت خود را آتش ایشان، چو خس 
44.10 آن كه بوده است امه الهاویه	هاویه آمد مر او را زاویه 
44.11 مادر فرزند، جویان وی است	اصلها مر فرعها را در پی است 
44.12 آب اندر حوض اگر زندانی است	باد نشفش می كند، كه اركانی است 
44.13 میرهاند، میبرد تا معدنش	اندك اندك، تا نبینی بردنش 
44.14 وین نفس، جانهای ما را همچنان	اندك اندك دزدد از حبس جهان 
44.15 تا إلیه یصعد أطیاب الكلم	صاعدا منا إلی حیث علم 
44.16 ترتقی أنفاسنا بالمنتقی	متحفا منا إلی دار البقا
44.17 ثم تأتینا مكافات المقال	ضعف ذاك رحمة من ذی الجلال 
44.18 ثم یلجینا الی امثالها	كی ینال العبد مما نالها
44.19 هكذا تعرج و تنزل دائما	ذا فلا زلت علیه قائما
44.20 پارسی گوئیم، یعنی این كشش	ز آن طرف آید، كه آمد آن چشش 
44.21 چشم هر قومی به سوئی مانده است	كان طرف یك روز ذوقی رانده است 
44.22 ذوق جنس، از جنس خود باشد یقین	ذوق جزو، از كل خود باشد ببین 
44.23 یا مگر آن قابل جنسی بود	چون بدو پیوست جنس او شود
44.24 همچو آب و نان، كه جنس ما نبود	گشت جنس ما و، اندر ما فزود
44.25 نقش جنسیت ندارد آب و نان	ز اعتبار آخر، آن را جنس دان 
44.26 ور ز غیر جنس باشد ذوق ما	آن مگر مانند باشد جنس را
44.27 آنكه مانند است، باشد عاریت	عاریت باقی نماند عاقبت 
44.28 مرغ را گر ذوق آید از صفیر	چونكه جنس خود نیابد شد نفیر
44.29 تشنه را گر ذوق آید از سراب	چون رسد در وی، گریزد، جوید آب 
44.30 مفلسان، گر خوش شوند، از زر قلب	لیك آن رسوا شود، در دار ضرب 
44.31 تا زراندودیت، از ره نفکند	تا خیال كژ تو را چه نفکند
44.32 از كلیله باز خوان این قصه را	و اندر آن قصه طلب كن حصه را

45. قصه نخجیران و بیان توکل و ترک جهد کردن
45.1 طایفۀ نخجیر در وادی خوش	بودشان با شیر، دایم كش مكش 
45.2 بسكه آن شیر از كمین درمیربود	آن چرا، بر جمله ناخوش گشته بود
45.3 حیله كردند آمدند ایشان به شیر	كز وظیفه، ما تو را داریم سیر
45.4 جز وظیفه، در پی صیدی میا	تا نگردد تلخ بر ما این گیا

46. جواب شیر نخجیران را و بیان خاصیت جهد 
46.1 گفت: آری، گر وفا بینم، نه مكر	مكرها بس دیده ام از زید و بكر
46.2 من هلاك فعل و مكر مردمم	من  گزیدۀ زخم مار و كژدمم 
46.3 مردم نفس از درونم در كمین	از همه مردم بتر، در مكر و كین 
46.4 گوش من لا یلدغ المؤمن شنید	قول پیغمبر به جان و دل  گزید

47. باز ترجیح نهادن نخجیران توكل را بر جهد 
47.1 جمله گفتند: ای حكیم با خبر	الحذر دع لیس یغنی عن قدر
47.2 در حذر شوریدن، شور و شر است	رو توكل كن، توكل بهتر است 
47.3 با قضا پنجه مزن، ای تند و تیز	تا نگیرد هم قضا با تو ستیز
47.4 مرده باید بود پیش حكم حق	تا نیاید زخمت، از رب الفلق 

48. باز ترجیح نهادن شیر جهد را بر توكل و تسلیم 
48.1 گفت: آری، گر توكل رهبر است	این سبب هم سنت پیغمبر است 
48.2 گفت پیغمبر به آواز بلند	با توكل زانوی اشتر ببند
48.3 رمز "الكاسب حبیب الله" شنو	از توكل، در سبب كاهل مشو
48.4 * رو توکل کن تو با کسب، ای عمو	جهد میکن، کسب میکن، مو بمو 
48.5 * جهد کن، جّدی نما، تا وارهی	ور تو از جهدش بمانی، ابلهی 

49. باز ترجیح نخجیران توكل را بر جهد و کسب
49.1 قوم گفتندش كه: كسب، از ضعف خلق	لقمۀ تزویر دان، بر قدر حلق 
49.2 * پس بدان که کسبها از ضعف خاست	در توکل، تکیه بر غیری خطاست 
49.3 نیست كسبی از توكل خوبتر	چیست از تسلیم خود محبوبتر؟
49.4 بس گریزند از بلا، سوی بلا	بس جهند از مار، سوی اژدها
49.5 حیله كرد انسان و، حیله اش، دام بود	آنكه جان پنداشت، خون آشام بود
49.6 در ببست و، دشمن اندر خانه بود	حیلۀ فرعون زین افسانه بود
49.7 صد هزاران طفل كشت آن كینه كش	و آنكه او میجست، اندر خانه اش 
49.8 دیدۀ ما چون بسی علت در اوست	رو فنا كن دید خود، در دید دوست 
49.9 دید ما را، دید او، نعم العوض	یابی اندر دید او كل غرض 
49.10 طفل، تا گیرا و، تا پویا نبود	مركبش جز شانۀ بابا نبود
49.11 چون فضولی کرد و، دست و پا نمود	در عنا افتاد و، در كور و كبود
49.12 جانهای خلق، پیش از دست و پا	میپریدند از وفا سوی صفا
49.13 چون به امر، اهْبطوا، بندی شدند	حبس خشم و حرص و خرسندی شدند
49.14 ما عیال حضرتیم و شیر خواه	گفت الخلق عیال للإله 
49.15 آنكه او از آسمان باران دهد	هم تواند كاو ز رحمت نان دهد

50. دیگر بار بیان کردن شیر ترجیح جهد بر توکل 
50.1 گفت شیر: آری ولی رب العباد	نردبانی پیش پای ما نهاد
50.2 پایه پایه رفت باید سوی بام	هست جبری بودن اینجا طمع خام 
50.3 پای داری، چون كنی خود را تو لنگ؟	دست داری، چون كنی پنهان تو چنگ؟ 
50.4 خواجه چون بیلی به دست بنده داد	بی زبان معلوم شد او را مراد
50.5 دست همچون بیل، اشارتهای اوست	آخر اندیشی، عبارتهای اوست 
50.6 چون اشارتهاش را بر جان نهی	در وفای آن اشارت جان دهی 
50.7 پس اشارتهاش اسرارت دهد	بار بر دارد ز تو، كارت دهد
50.8 حاملی، محمول گرداند تو را	قابلی، مقبول گرداند تو را
50.9 قابل امر ویی، قابل شوی	وصل جویی، بعد از آن واصل شوی 
50.10 سعی شكر نعمتش قدرت بود	جبر تو، انكار آن نعمت بود
50.11 شكر نعمت، نعمتت افزون كند	کفر، نعمت از كفت بیرون كند
50.12 جبر تو خفتن بود، در ره مخسب	تا نبینی آن در و درگه، مخسب 
50.13 هان مخسب، ای جبری بی اعتبار	جز به زیر آن درخت میوه دار
50.14 تا كه شاخ افشان كند، هر لحظه باد	بر سر خفته بریزد، نقل و زاد
50.15 جبر خفتن، در میان ره زنان	مرغ بی هنگام، كی یابد امان؟ 
50.16 ور اشارتهاش را بینی زنی	مرد پنداری و چون بینی، زنی 
50.17 این قدر عقلی كه داری، گم شود	سر، كه عقل از وی بپرد، دم شود
50.18 زآنكه بی شكری بود، شوم و شنار	میبرد بی شكر را، تا قعر نار
50.19 گر توكل میكنی، در كار كن	كسب كن، پس تكیه بر جبار كن 
50.20 * تکیه بر جبار کن، تا وارهی	ورنه افتی در بلای گمرهی 

51. باز ترجیح نهادن نخجیران مر توكل را بر جهد
51.1 جمله با وی بانگها برداشتند	كان حریصان كاین سببها كاشتند
51.2 صد هزار اندر هزاران، مرد و زن	پس چرا محروم ماندند از زمن؟ 
51.3 صد هزاران قرن از آغاز جهان	همچو اژدرها، گشاده صد دهان 
51.4 مكرها كردند، آن دانا گروه	كه ز بن بر كنده شد، زآن مكر، كوه
51.5 * کرده مکر و حیله، آن قوم خبیث	ور زما باور نداری این حدیث 
51.6 كرد وصف مكرهاشان ذو الجلال	لتزول منه اقلال الجبال 
51.7 جز كه آن قسمت، كه رفت اندر ازل	روی ننمود از سگال و از عمل 
51.8 جمله افتادند از تدبیر و كار	مانده كار و حكم های كردگار
51.9 كسب، جز نامی مدان، ای نامدار	جهد، جز وهمی مپندار، ای عیار

52. نگریستن عزراییل بر مردی و گریختن آن مرد در سرای حضرت سلیمان و تقریر ترجیح توكل بر جهد و کوشش
52.1 ساده مردی، چاشتگاهی در رسید	در سرا عدل سلیمان، در دوید
52.2 رویش از غم زرد و، هر دو لب كبود	پس سلیمان گفت: ای خواجه چه بود؟
52.3 گفت: عزرائیل در من این چنین	یك نظر انداخت، پر از خشم و كین 
52.4 گفت: هین اكنون، چه میخواهی؟ بخواه	گفت: فرما باد را، ای جان پناه 
52.5 تا مرا زینجا، به هندستان برد	بو كه، بنده كان طرف شد، جان برد
52.6 نک ز درویشی گریزانند خلق	لقمۀ حرص و امل زآنند خلق 
52.7 ترس درویشی، مثال آن هراس	حرص و كوشش را تو هندستان شناس 
52.8 باد را فرمود تا او را شتاب	برد سوی خاک هندستان بر آب 
52.9 روز دیگر، وقت دیوان و لقا	شه سلیمان گفت عزرائیل را
52.10 كان مسلمان را بخشم، از چه سبب	بنگریدی؟ بازگو، ای پیک رب
52.11 * ای عجب، این کرده باشی بهر آن	تا شود آواره او از خان و مان 
52.12 * گفتش: ای شاه جهان بی زوال	فهم کژ کرد و، نمود او را خیال 
52.13 من ورا از خشم كی كردم نظر؟	از تعجب دیدمش در رهگذر
52.14 كه مرا فرمود حق: كه امروز هان	جان او را تو به هندستان ستان 
52.15 * دیدمش اینجا و، بس حیران شدم	در تفکر رفته، سرگردان شدم 
52.16 از عجب گفتم: گر او را صد پر است	زو به هندوستان شدن، دور اندر است 
52.17 * چون بامر حق بهندوستان شدم	دیدمش آنجا و، جانش بستدم 
52.18 تو همه كار جهان را همچنین	كن قیاس و، چشم بگشا و، ببین 
52.19 از كه بگریزیم؟ از خود، ای محال	از كه برتابیم؟ از حق، این وبال 

53. بیان ترجیح  دادن شیر جهد را بر توكل و فوائد جهد را بیان كردن 
53.1 شیر گفت: آری ولیكن هم ببین	جهدهای انبیاء و مومنین 
53.2 * سعی ابرار و جهاد مؤمنان	تا بدین ساعت، ز آغاز جهان 
53.3 حق تعالی، جهدشان را راست كرد	آنچه دیدند، از جفا و، گرم و سرد
53.4 حیله هاشان جمله حال آمد لطیف	كل شیئی من ظریف هو ظریف 
53.5 دامهاشان، مرغ گردونی گرفت	نقصهاشان، جمله افزونی گرفت 
53.6 جهد میكن تا توانی، ای كیا	در طریق انبیا و اولیا
53.7 با قضا پنجه زدن نبود جهاد	زآنكه این را هم قضا بر ما نهاد
53.8 كافرم من، گر زیان كردست كس	در ره ایمان و، طاعت یك نفس 
53.9 سر شكسته نیست، این سر را مبند	یك دو روزی جهد كن، باقی بخند
53.10 بد محالی جست، كاو دنیا بجست	نیك حالی جست، كاو عقبی بجست 
53.11 مكرها، در كسب دنیا بارد است	مكرها، در ترك دنیا وارد است 
53.12 مكر آن باشد، كه زندان حفره كرد	آن كه حفره بست، آن مكریست سرد
53.13 این جهان زندان و ما زندانیان	حفره كن زندان و، خود را وارهان 
53.14 چیست دنیا؟ از خدا غافل بدن	نی قماش و نقره و فرزند و زن 
53.15 مال را گر بهر دین باشی حمول	نعم مال صالح خواندش رسول 
53.16 آب در كشتی، هلاك كشتی است	آب اندر زیر كشتی، پشتی است 
53.17 چونكه مال و ملك را از دل براند	زآن سلیمان خویش، جز مسكین نخواند
53.18 كوزۀ سر بسته، اندر آب زفت	از دل پر باد فوق آب رفت 
53.19 باد درویشی چو در باطن بود	بر سر آب جهان ساكن بود
53.20 * آب نتواند مر او را غوطه داد	کش دل از نفخۀ الهی گشت شاد 
53.21 گر چه این جملۀ جهان ملك وی است	ملك، در چشم دل او، لا شی است 
53.22 پس دهان دل ببند و مهر كن	پر كنش از باد كبر  من لدن 
53.23 جهد حق است و، دوا حق است و، درد	منكر اندر نفی جهدش، جهد كرد
53.24 * کسب کن، سعیی نما و جهد کن	تا بدانی سرّ علم من لدن 
53.25 * گرچه جمله این جهان بر جهد شد	جهد کی در کام جاهل شهد شد ؟
53.26 زین نمط بسیار برهان گفت شیر	كز جواب، آن جبریان، گشتند سیر

54. مقرر شدن ترجیح جهد بر توكل 
54.1 روبه و آهو و خرگوش و شغال	جبر را بگذاشتند و قیل و قال 
54.2 عهدها كردند با شیر ژیان	كاندر این بیعت نیفتد در زیان 
54.3 قسم هر روزش بیاید بی ضرر	حاجتش نبود تقاضای دگر
54.4 * عهد چون بستند و رفتند آن زمان	سوی مرعی ایمن از شیر ژیان 
54.5 * جمع بنشستند یکجا آن وحوش	اوفتاده در میان جمله جوش 
54.6 * هر کسی تدبیر و رائی میزدی	هر کسی در خون هر یک میشدی 
54.7 * عاقبت شد اتفاق جمله شان	تا بیاید قرعه ای اندر میان 
54.8 * قرعه بر هر کاو فتد، او طعمه است	بی سخن شیر ژیان را لقمه است 
54.9 * هم بر این کردند آن جمله قرار	قرعه آمد سر بسر را اختیار 
54.10 قرعه بر هرك اوفتادی روز روز	سوی آن شیر او دویدی، همچو یوز
54.11 چون به خرگوش آمد این ساغر، به دور	بانگ زد خرگوش: كاخر چند جور

55. انكار كردن نخجیران و جواب خرگوش مر ایشان را
55.1 قوم گفتندش كه: چندین گاه ما	جان فدا كردیم در عهد و وفا
55.2 تو مجو بد نامی ما، ای عنود	تا نرنجد شیر، رو رو، زود زود

56. مهلت خواستن خرگوش نخجیران را
56.1 گفت: ای یاران، مرا مهلت دهید	تا به مكرم از بلا بیرون جهید
56.2 تا امان یابد به مكرم جانتان	ماند این میراث فرزندانتان 
56.3 هر پیمبر، امتان را در جهان	همچنین، تا مخلصی میخواندشان 
56.4 كز فلك، راه برون شو، دیده بود	در نظر چون مردمك پیچیده بود
56.5 مردمش، چون مردمك دیدند خرد	در بزرگی مردمك، كس ره نبرد

57. اعتراض کردن نخجیران بر خرگوش و جواب دادن خرگوش ایشان را
57.1 قوم گفتندش: كه ای خر،  گوش دار	خویش را اندازۀ خرگوش دار
57.2 هین چه لاف است این؟ كه از تو مهتران	در نیاوردند اندر خاطر آن 
57.3 معجبی یا خود قضامان در پی است	ور نه این دم، لایق چون تو كی است؟ 
57.4 گفت: ای یاران، حقم الهام داد	مر ضعیفی را قوی رائی فتاد
57.5 آنچه حق آموخت مر زنبور را	آن نباشد شیر را و گور را
57.6 خانه ها سازد پر از حلوای تر	حق بر او آن علم را بگشاد در
57.7 آنچه حق آموخت كرم پیله را	هیچ پیلی داند آن گون حیله را ؟
57.8 آدم خاكی ز حق آموخت علم	تا به هفتم آسمان افروخت علم 
57.9 نام و ناموس ملك را درشكست	كوری آن كس که با حق درشكست 
57.10 زاهد ششصد هزاران ساله را	پوز بندی ساخت، آن گوساله را
57.11 تا نتاند شیر علم دین كشید	تا نگردد گرد آن قصر مشید
57.12 علمهای اهل حس شد پوزبند	تا نگیرد شیر، ز آن علم بلند
57.13 قطرۀ دل را یكی گوهر فتاد	كان به گردونها و دریاها نداد
57.14 چند صورت؟ آخر ای صورت پرست	جان بی معنیت از صورت نرست ؟ 
57.15 گر به صورت، آدمی انسان بدی	احمد و بو جهل، خود یكسان بدی 
57.16 * احمد و بوجهل در بتخانه رفت	زین شدن، تا آن شدن فرقیست زفت 
57.17 * این در آید، سر نهند آنرا بتان	وآن در آید، سر نهد چون امّتان 
57.18 نقش بر دیوار مثل آدم است	بنگر از صورت، چه چیز او كم است 
57.19 جان كم است آن صورت بی تاب را	رو بجو آن گوهر كمیاب را
57.20 شد سر شیران عالم جمله پست	چون سگ اصحاب را دادند دست 
57.21 چه زیان استش از آن نقش نفور	چونكه جانش غرق شد در بحر نور
57.22 وصف صورت نیست اندر خامه ها	عالم و عادل بود در نامه ها
57.23 عالم و عادل همه معنیست و بس	كش نیابی در مكان و پیش و پس 
57.24 میزند بر تن ز سوی لامكان	می نگنجد در فلك خورشید جان 
57.25 این سخن پایان ندارد هوش دار	گوش سوی قصۀ خرگوش دار

58. ذكر دانش خرگوش و بیان فضیلت و منافع دانستن 
58.1 گوش  خر بفروش و، دیگر گوش، خر	كاین سخن را در نیابد گوش خر
58.2 رو تو روبه بازی خرگوش بین	مكر و شیر اندازی خرگوش بین 
58.3 خاتم ملك سلیمان است علم	جمله عالم صورت و، جان است علم 
58.4 آدمی را زین هنر بی چاره گشت	خلق دریاها و، خلق كوه و، دشت 
58.5 زو پلنگ و شیر ترسان همچو موش	زو شده پنهان، به دشت و که، وحوش 
58.6 زو پری و دیو ساحلها گرفت	هر یكی در جای پنهان جا گرفت 
58.7 آدمی را دشمن پنهان بسیست	آدمیی با حذر، عاقل كسیست 
58.8 خلق پنهان زشتشان و خوبشان	میزند بر دل بهر دم كوبشان 
58.9 بهر غسل، ار در روی، در جویبار	بر تو آسیبی زند، در آب خار
58.10 گر چه پنهان خار در آب است پست	چونكه در تو میخلد، دانی كه هست 
58.11 خار خار حیله ها و وسوسه	از هزاران كس بود، نی یك كسه 
58.12 باش تا حسهای تو مبدل شود	تا ببینی شان و مشكل حل شود
58.13 تا سخنهای كیان رد كرده ای	تا كیان را، سرور خود كرده ای؟ 

59. باز جستن نخجیران سّر و اندیشۀ خرگوش را
59.1 بعد از آن گفتند: كای خرگوش چست	در میان نه آنچه در ادراك توست 
59.2 ای كه با شیری تو در پیچیده ای	باز گو رائی كه اندیشیده ای 
59.3 مشورت ادراك و هشیاری دهد	عقلها مر عقل را یاری دهد
59.4 گفت پیغمبر: بكن ای رای زن	مشورت كالمستشار مؤتمن 

60. منع كردن خرگوش راز را از نخجیریان 
60.1 * قول پیغمبر بجان باید شنود	باز گو تا چیست مقصود تو زود 
60.2 گفت: هر رازی نشاید باز گفت	جفت طاق آید گهی، گه طاق جفت 
60.3 از صفا گر دم زنی با آینه	تیره گردد زود با ما آینه 
60.4 در بیان این سه كم جنبان لبت	از ذهاب و از ذهب وز مذهبت 
60.5 كین سه را خصم است بسیار و عدو	در كمینت ایستد چون داند او
60.6 ور بگویی با یكی گو الوداع	كل سر جاوز الاثنین شاع 
60.7 گر دو سه پرنده را بندی به هم	بر زمین مانند محبوس از الم 
60.8 مشورت دارند سرپوشیده خوب	در كنایت با غلط افكن مشوب 
60.9 مشورت كردی پیمبر، بسته سر	گفته ایشانش جواب و بی خبر
60.10 در مثالی بسته گفتی رای را	تا نداند خصم، از سر پای را
60.11 او جواب خویش بگرفتی از او	وز سؤالش می نبردی غیر بو
60.12 * این سخن پایان ندارد باز گرد	سوی خرگوش دلاور، تا چه کرد 

61. قصۀ مكر کردن خرگوش  با شیر و بسر بردن
61.1 * حاصل آن خرگوش، رای خود نگفت	مکر اندیشید با خود طاق و جفت 
61.2 * با وحوش از نیک و بد، نگشاد راز	سرّ خود با جان خود میراند باز 
61.3 ساعتی تاخیر كرد اندر شدن	بعد از آن شد پیش شیر پنجه زن 
61.4 زآن سبب، كاندر شدن او ماند دیر	خاك را می كند و می غرید شیر
61.5 گفت: من گفتم كه عهد آن خسان	خام باشد، خام و سست و نارسان 
61.6 دمدمۀ ایشان مرا از خر فکند	چند بفریبد مرا این دهر؟ چند؟
61.7 سخت درماند، امیر سست ریش	چون نه پس بیند، نه پیش، از احمقیش 
61.8 راه هموار است و، زیرش دامها	قحط معنی در میان نامها
61.9 لفظها و نامها، چون دامهاست	لفظ شیرین، ریگ آب عمر ماست 
61.10 * عمر چون آب است، وقت او را، چو جو	خلق باطن، ریگ جوی عمر تو 
61.11 آن یكی ریگی كه جوشد آب از او	سخت كمیاب است، رو آن را بجو
61.12 منبع حكمت شود، حكمت طلب	فارغ آید او ز تحصیل و سبب 
61.13 هست آن ریگ ای پسر، مرد خدا	کو به حق پیوست و، از خود شد جدا
61.14 آب عذب دین همی جوشد از او	طالبان را زآن حیاتست و نمو
61.15 غیر مرد حق، چو ریگ خشک دان	کاب عمرت را خورد او هر زمان
61.16 طالب حکمت شو از مرد حکیم	تا از او گردی تو بینا و علیم
61.17 لوح حافظ، لوح محفوظی شود	عقل او از روح، محظوظی شود
61.18 چون معلم بود عقلش ز ابتدا	بعد از این شد عقل، شاگردی و را
61.19 عقل، چون جبریل گوید احمدا	گر یكی گامی نهم سوزد مرا
61.20 تو مرا بگذار، زین پس پیش ران	حد من این بود، ای سلطان جان 
61.21 هر كه ماند از كاهلی بی شكر و صبر	او همین داند كه گیرد پای جبر
61.22 هر كه جبر آورد، خود رنجور كرد	تا همان رنجوری اش در گور كرد
61.23 گفت پیغمبر كه رنجوری به لاغ	رنج آرد تا بمیرد چون چراغ 
61.24 جبر چه بود؟ بستن اشكسته را	یا بپیوستن رگ بگسسته را
61.25 چون در این ره پای خود نشكسته ای	بر كه می خندی؟ چه پا را بسته ای؟ 
61.26 و آنكه پایش در ره كوشش شكست	در رسید او را براق و بر نشست 
61.27 حامل دین بود، او محمول شد	قابل فرمان بد او، مقبول شد
61.28 تا كنون فرمان پذیرفتی ز شاه	بعد از این فرمان رساند بر سپاه 
61.29 تا كنون اختر اثر كردی در او	بعد از این باشد امیر اختر او
61.30 گر ترا اشكال آید در نظر	پس تو شك داری در انْشقّ القمر
61.31 تازه كن ایمان، نه از گفت زبان	ای هوا را تازه كرده در نهان 
61.32 تا هوا تازه ست، ایمان تازه نیست	كاین هوا جز قفل آن دروازه نیست 
61.33 كرده ای تأویل حرف بكر را	خویش را تأویل كن، نی ذكر را
61.34 بر هوا تأویل قرآن میكنی	پست و كژ شد از تو معنی سنی 

62. زیافت تاویل ركیك مگس 
62.1 ماند احوالت بدان طرفه مگس	کو همی پنداشت خود را هست کس
62.2 از خودی سرمست گشته بی شراب	ذرۀ خود را شمرده آفتاب
62.3 وصف بازان را شنیده در زمان	گفته: من عنقای وقتم بیگمان
62.4 آن مگس بر برگ كاه و بول خر	همچو كشتی بان، همی افراشت سر
62.5 گفت: من دریا و كشتی خوانده ام	مدتی در فكر آن میمانده ام 
62.6 اینك این دریا و، این كشتی و من	مرد كشتیبان و اهل و رای و فن 
62.7 بر سر دریا همی راند او عمد	مینمودش آن قدر، بیرون ز حد
62.8 بود بی حد آن چمین نسبت بدو	آن نظر، كاو بیند آن را راست، كو؟
62.9 عالمش چندان بود كش بینش است	چشم چندین بحر هم، چندینش است 
62.10 صاحب تأویل باطل چون مگس	وهم او، بول خر و، تصویر خس 
62.11 گر مگس تأویل بگذارد به رای	آن مگس را، بخت گرداند همای 
62.12 آن مگس نبود، كش این عبرت بود	روح او، نی در خور صورت بود
62.13 همچو آن خرگوش كاو بر شیر زد	روح او، كی بود اندر خورد قد ؟

63. رنجیدن شیر از دیر آمدن خرگوش 
63.1 شیر میگفت، از سر تیزی و خشم	كز ره گوشم، عدو بر بست چشم 
63.2 مكرهای جبریانم بسته كرد	تیغ چوبینشان تنم را خسته كرد
63.3 زین سپس من نشنوم آن دمدمه	بانگ دیوان است و غولان، آن همه 
63.4 بردران، ای دل تو ایشان را، مایست	پوستشان بر كن، كشان جز پوست نیست 
63.5 پوست چه بود؟ گفتهای رنگ رنگ	چون زره  بر آب، كش نبود درنگ 
63.6 این سخن چون پوست و، معنی مغز دان	این سخن چون نقش و، معنی همچو جان 
63.7 پوست باشد مغز بد را عیب پوش	مغز نیكو را، ز غیرت، غیب پوش 
63.8 چون قلم از باد بد، دفتر ز آب	هر چه بنویسی فنا گردد شتاب 
63.9 نقش آب است ار وفا جویی از آن	باز گردی، دستهای خود گزان 
63.10 باد در مردم هوا و آرزوست	چون هوا بگذاشتی، پیغام هوست 
63.11 خوش بود پیغامهای كردگار	كاو ز سر تا پای باشد پایدار
63.12 خطبۀ شاهان بگردد، و آن كیا	جز كیا و خطبه های انبیا
63.13 ز آن كه بوش پادشاهان، از هواست	بار نامۀ انبیا، از كبریاست 
63.14 از درمها نام شاهان بر كنند	نام احمد تا قیامت برزنند
63.15 نام احمد، نام جمله انبیاست	چون كه صد آمد، نود هم پیش ماست 
63.16 * این سخن پایان ندارد ای پسر	قصه خرگوش گوی و شیر نر 

64. هم در بیان مكر خرگوش و تأخیر آن در رفتن 
64.1 در شدن، خرگوش بس تاخیر كرد	مكر را با خویشتن تقریر كرد
64.2 در ره آمد بعد تاخیر دراز	تا به گوش شیر گوید، یك دو راز
64.3 تا چه عالمهاست، در سودای عقل	تا چه با پهناست، این دریای عقل
64.4 * بحر بی پایان بود عقل بشر	بحر را غواص باید، ای پسر 
64.5 صورت ما اندر این بحر عذاب	میدود چون كاسه ها بر روی آب 
64.6 تا نشد پر، بر سر دریا چو طشت	چون كه پر شد، طشت در وی غرق گشت 
64.7 عقل پنهان است و ظاهر عالمی	صورت ما موج، یا از وی نمی 
64.8 هر چه صورت می وسیلت سازدش	ز آن وسیلت، بحر دور اندازدش 
64.9 تا نبیند دل دهندۀ راز را	تا نبیند تیر دور انداز را
64.10 اسب خود را، یاوه داند، وز ستیز	میدواند اسب خود در راه تیز
64.11 اسب خود را، یاوه داند آن جواد	و اسب، خود او را كشان كرده، چو باد
64.12 در فغان و جستجو، آن خیره  سر	هر طرف پرسان و جویان، دربدر
64.13 كان كه دزدید اسب ما را، كو و كیست؟	این كه زیر ران توست، ای خواجه چیست؟ 
64.14 آری این اسب است، لیك آن اسب كو؟	با خود آ، ای شهسوار اسب جو
64.15 * وصفها را مستمع گوید به راز	تا شناسد مرد، اسب خویش باز 
64.16 جان ز پیدایی و نزدیكیست گم	چون شكم پر آب و، لب خشكی، چو خم 
64.17 * در درون خود بیفزا درد را	تا ببینی سرخ و سبز و زرد را 
64.18 كی ببینی سبز و سرخ و بور را ؟	تا نبینی پیش از این سه، نور را
64.19 لیك، چون در رنگ گم شد هوش تو	شد ز نور آن رنگها، رو پوش تو
64.20 چونكه شب آن رنگها مستور بود	پس بدیدی، دید رنگ از نور بود
64.21 نیست دید رنگ، بی نور برون	همچنین، رنگ خیال اندرون 
64.22 این برون از آفتاب و از سهاست	و آن درون از عكس انوار علاست 
64.23 نور  نور  چشم خود، نور دل است	نور چشم، از نور دلها حاصل است 
64.24 باز نور نور دل، نور خداست	كاو ز نور عقل و حس، پاك و جداست 
64.25 شب نبد نور و، ندیدی رنگ را	پس به ضد، آن نور پیدا شد تو را
64.26 * شب ندیدی رنگ، کان بی نور بود	رنگ چبود؟ مهرۀ کور و کبود 
64.27 گه نظر بر نور بود، آنگه برنگ	ضد به ضد پیدا شود، چون روم و زنگ
64.28 دیدن نور است آنگه دید رنگ	وین به ضد نور دانی، بیدرنگ 
64.29 پس به ضد نور دانستی تو نور	ضد، ضد را مینماید در صدور
64.30 رنج و غم را حق پی آن آفرید	تا بدین ضد، خوش دلی آید پدید
64.31 پس نهانیها به ضد پیدا شود	چون كه حق را نیست ضد، پنهان بود
64.32 نور حق را نیست ضدی در وجود	تا به ضد او را توان پیدا نمود
64.33 لاجرم أبصارنا لا تدركه	وهو یدرك بین، تو از موسی و كه 
64.34 صورت از معنی، چو شیر از بیشه دان	یا چو آواز و سخن، ز اندیشه دان 
64.35 این سخن و آواز، از اندیشه خاست	تو ندانی بحر اندیشه كجاست 
64.36 لیك، چون موج سخن دیدی لطیف	بحر آن دانی كه هم باشد شریف 
64.37 چون ز دانش موج اندیشه بتاخت	از سخن و آواز او صورت بساخت 
64.38 از سخن صورت بزاد و باز مرد	موج خود را باز اندر بحر برد
64.39 صورت از بی صورتی آمد برون	باز شد كه إنّا إلیه راجعون 
64.40 پس ترا هر لحظه مرگ و رجعتیست	مصطفی فرمود: دنیا ساعتیست 
64.41 فكر ما تیری است، از هو در هوا	در هوا كی پایدار آید ندا ؟
64.42 هر نفس نو می شود دنیا و، ما	بی خبر از نو شدن، اندر بقا
64.43 عمر همچون جوی، نو نو میرسد	مستمری مینماید در جسد
64.44 آن ز تیزی، مستمر شكل آمدست	چون شرر، كش تیز جنبانی به دست 
64.45 شاخ آتش را بجنبانی به ساز	در نظر آتش نماید بس دراز
64.46 این درازی مدت از تیزی صنع	مینماید سرعت انگیزی صنع 
64.47 طالب این سرّ، اگر علامه ایست	نك حسام الدین، كه سامی نامه ایست 
64.48 * وصف او، از شرح مستغنی بود	رو حکایت کن، که بیگه میشود 

65. رسیدن خرگوش به شیر و خشم شیر بر وی 
65.1 شیر اندر آتش و در خشم و شور	دید كان خرگوش می آید ز دور
65.2 می دود بی دهشت و گستاخ او	خشمگین و تند و تیز و ترش رو
65.3 كز شكسته آمدن تهمت بود	وز دلیری دفع هر ریبت بود
65.4 چون رسید او پیشتر نزدیك صف	بانگ بر زد شیر هان ای ناخلف 
65.5 من كه گاوان را ز هم بدریده ام	من كه گوش شیر نر مالیده ام 
65.6 نیم خرگوشی كه باشد كو چنین	امر ما را افكند اندر زمین 
65.7 ترك خواب غفلت خرگوش كن	غرۀ این شیر ای  خر  گوش كن 

66. عذر گفتن خرگوش به شیر از تأخیر و لابه کردن
66.1 گفت خرگوش الامان عذریم هست	گر دهد عفو خداوندیت دست 
66.2 * باز گویم چون تو دستوری دهی	تو خداوندی و شاهی، من رهی 
66.3 گفت چه عذر ای قصور ابلهان	این زمان آیند در پیش شهان ؟
66.4 مرغ بی وقتی سرت باید برید	عذر احمق را نمی باید شنید
66.5 عذر احمق بدتر از جرمش بود	عذر نادان زهر هر دانش بود
66.6 عذرت ای خرگوش از دانش تهی	من چه خرگوشم كه در گوشم نهی 
66.7 گفت ای شه ناكسی را كس شمار	عذر استم دیده ای را گوش دار
66.8 خاص از بهر زكات جاه خود	گمرهی را تو مران از راه خود
66.9 بحر، كاو آبی به هر جو می دهد	هر خسی را بر سر و رو می نهد
66.10 كم نخواهد گشت دریا زین كرم	از كرم دریا نگردد بیش و كم 
66.11 گفت دارم من كرم بر جای او	جامۀ هر كس برم بالای او
66.12 گفت بشنو گر نباشم جای لطف	سر نهادم پیش اژدرهای عنف 
66.13 من به وقت چاشت در راه آمدم	با رفیق خود سوی شاه آمدم 
66.14 با من از بهر تو خرگوشی دگر	جفت و همره كرده بودند آن نفر
66.15 شیری اندر راه قصد بنده كرد	قصد هر دو همره آینده كرد
66.16 گفتمش ما بندۀ شاهنشه ایم	خواجه تاشان كه آن درگه ایم 
66.17 گفت شاهنشه كه باشد؟ شرم دار	پیش من تو نام هر ناكس میار
66.18 هم ترا و هم شهت را بر درم	گر تو با یارت بگردید از برم 
66.19 گفتمش بگذار تا بار دگر	روی شه بینم برم از تو خبر
66.20 گفت همره را گرو نه پیش من	ور نه قربانی تو اندر كیش من 
66.21 لابه كردیمش بسی سودی نكرد	یار من بستد مرا بگذاشت فرد
66.22 * مانده آن همره گرو در پیش او	خون روان شد از دل بیخویش او 
66.23 یارم از زفتی سه چندان بد كه من	هم به لطف و هم به خوبی هم به تن 
66.24 بعد از این ز آن شیر این ره بسته شد	حال ما این بود کت دانسته شد
66.25 از وظیفه بعد از این امید بر	حق همی گویم ترا و الحق مر
66.26 گر وظیفه بایدت ره پاك كن	هین بیا و دفع آن بی باك كن 

67. جواب گفتن شیر خرگوش را و روان شدن با او
67.1 گفت بسم الله بیا تا او كجاست	پیش رو شو گر همی گویی تو راست 
67.2 تا سزای او و صد چون او دهم	ور دروغ است این سزای تو دهم 
67.3 اندر آمد چون قلاوزی به پیش	تا برد او را به سوی دام خویش 
67.4 سوی چاهی كاو نشانش كرده بود	چاه مغ را دام جانش كرده بود
67.5 می شدند این هر دو تا نزدیك چاه	اینت خرگوشی چو آب زیر كاه 
67.6 آب كاهی را ز هامون می برد	آب كوهی را عجب چون می برد
67.7 دام مكر او كمند شیر بود	طرفه خرگوشی كه شیری را  ربود
67.8 موسئی فرعون را تا رود نیل	می كشد با لشكر و جمع ثقیل 
67.9 پشه ای نمرود را با نیم پر	می شكافد بی محابا مغز سر
67.10 حال آن كو قول دشمن را شنود	بین جزای آن كه شد یار حسود
67.11 حال فرعونی كه هامان را شنود	حال نمرودی كه شیطان را ستود
67.12 دشمن ار چه دوستانه گویدت	دام دان گر چه ز دانه گویدت 
67.13 گر ترا قندی دهد آن زهر دان	گر به تو لطفی كند آن قهر دان 
67.14 چون قضا آید نبینی غیر پوست	دشمنان را باز نشناسی ز دوست 
67.15 چون چنین شد ابتهال آغاز كن	ناله و تسبیح و روزه ساز كن 
67.16 ناله می كن كای تو علام الغیوب	زیر سنگ مكر بد، ما را مكوب
67.17 یا کریم العفو ستار العیوب	انتقام از ما مکش اندر ذنوب
67.18 * آنچه در کونست زاشیا وآنچه هست	وانما جان را بهر حالت که هست 
67.19 گر سگی كردیم ای شیر آفرین	شیر را مگمار بر ما زین كمین 
67.20 آب خوش را صورت آتش مده	اندر آتش صورت آبی منه 
67.21 از شراب قهر چون مستی دهی	نیستها را صورت هستی دهی 
67.22 چیست مستی حسها مبدل شدن	چوب گز اندر نظر صندل شدن 
67.23 چیست مستی بند چشم از دید چشم	تا نماید سنگ گوهر پشم یشم 

68. قصۀ سلیمان و هدهد و بیان آنكه چون قضا آید چشمها بسته میشود
68.1 چون سلیمان را سراپرده زدند	جمله مرغانش به خدمت آمدند
68.2 هم زبان و محرم خود یافتند	پیش او یك یك به جان بشتافتند
68.3 جمله مرغان ترك كرده جیك جیك	با سلیمان گشته افصح من اخیك 
68.4 هم زبانی خویشی و پیوندی است	مرد با نامحرمان چون بندی است 
68.5 ای بسا هندو و ترك هم زبان	ای بسا دو ترك چون بیگانگان 
68.6 پس زبان محرمی خود دیگر است	هم دلی از هم زبانی بهتر است 
68.7 غیر نطق و غیر ایماء و سجل	صد هزاران ترجمان خیزد ز دل 
68.8 جمله مرغان هر یكی اسرار خود	از هنر وز دانش و از كار خود
68.9 با سلیمان یك به یك وامی نمود	از برای عرضه خود را می ستود
68.10 از تكبر نی و از هستی خویش	بهر آن تا ره دهد او را به پیش 
68.11 چون بباید برده ای را خواجه ای	عرضه سازد از هنر دیباچه ای 
68.12 چون كه دارد از خریداریش ننگ	خود كند بیمار و شل و کور و لنگ 
68.13 نوبت هدهد رسید و پیشه اش	و آن بیان صنعت و اندیشه اش 
68.14 گفت ای شه یك هنر كان كهتر است	باز گویم، گفت كوته بهتر است 
68.15 گفت بر گو تا كدام است آن هنر	گفت من آن گه كه باشم اوج پر
68.16 بنگرم از اوج با چشم یقین	من ببینم آب در قعر زمین 
68.17 تا كجایست و چه عمق استش چه رنگ	از چه می جوشد ز خاكی یا ز سنگ 
68.18 ای سلیمان بهر لشكرگاه را	در سفر می دار این آگاه را
68.19 پس سلیمان گفت شو ما را رفیق	در بیابانهای بی آب شفیق 
68.20 * همره ما باشی و هم پیشوا	تا کنی تو آب پیدا بهر ما 
68.21 تا بیابی بهر لشکر آب را	در سفر سقا شوی اصحاب را 
68.22 باش همراه من اندر روز و شب	تا نبیند از عطش لشکر تعب
68.23 بعد از آن هدهد بدو همراه بود	زآنکه از آب نهان آگاه بود
68.24 زاغ چون بشنود آمد از حسد	با سلیمان گفت كاو كژ گفت و بد

69. طعنه زدن زاغ در دعوی هدهد
69.1 از ادب نبود به پیش شه مقال	خاصه خود لاف دروغین و محال 
69.2 گر مر او را این نظر بودی مدام	چون ندیدی زیر مشتی خاك، دام 
69.3 چون گرفتار آمدی در دام او	چون شدی اندر قفس ناكام او
69.4 پس سلیمان گفت ای هدهد رواست	كز تو در اول قدح این درد خاست 
69.5 چون نمایی مستی ای تو خورده دوغ	پیش من لافی زنی آنگه دروغ 

70. جواب گفتن هدهد طعنۀ زاغ را
70.1 گفت ای شه بر من عور گدای	قول دشمن مشنو از بهر خدای 
70.2 گر به بطلان است دعوی كردنم	نک نهادم سر ببر از گردنم 
70.3 زاغ كو حكم قضا را منكر است	گر هزاران عقل دارد كافر است 
70.4 در تو تا كافی بود از كافران	جای گند و شهوتی چون كاف ران 
70.5 من ببینم دام را اندر هوا	گر نپوشد چشم عقلم را قضا
70.6 چون قضا آید شود دانش به خواب	مه سیه گردد بگیرد آفتاب 
70.7 از قضا این تعبیه كی نادر است	از قضا دان كاو قضا را منكر است 

71. قصۀ آدم علیه السلام و بستن قضا نظر او را از مراعات صریح نهی و ترك نهی و تأویل 
71.1 بو البشر كاو علمّ الاسما بگ است	صد هزاران علمش اندر هر رگ است 
71.2 اسم هر چیزی چنان كان چیز هست	تا به پایان جان او را داد دست 
71.3 هر لقب كاو داد آن مبدل نشد	آن كه چستش خواند او كاهل نشد
71.4 * هر که را او مقبل و آزاد خواند	او عزیز و خرم و دلشاد ماند 
71.5 هر كه آخر مومن است اول بدید	هر كه آخر كافر، او را شد پدید
71.6 * هر که آخر بین بود او مؤمن است	هر که آخر بین بود او بیدنست 
71.7 اسم هر چیزی تو از دانا شنو	رمز سرّ علم الاسما شنو
71.8 اسم هر چیزی بر ما ظاهرش	اسم هر چیزی بر خالق سرش 
71.9 نزد موسی نام چوبش بد عصا	نزد خالق بود نامش اژدها
71.10 بد عمر را نام اینجا بت پرست	لیك مومن بود نامش در الست 
71.11 آن كه بد نزدیك ما نامش منی	پیش حق این نقش بد كه با منی 
71.12 صورتی بود این منی اندر عدم	پیش حق موجود، نه بیش و نه كم 
71.13 حاصل آن، آمد حقیقت نام ما	پیش حضرت، كان بود انجام ما
71.14 مرد را بر عاقبت نامی نهند	نی بر آن كاو عاریت نامی نهند
71.15 چشم آدم کو به نور پاك دید	جان و سر نامها گشتش پدید
71.16 چون ملك انوار حق از وی بیافت	در سجود افتاد و در خدمت شتافت 
71.17 مدح این آدم كه نامش می برم	گر ستایم تا قیامت قاصرم 
71.18 این همه دانست و چون آمد قضا	دانش یك نهی شد بر وی غطا
71.19 كای عجب نهی از پی تحریم بود	یا به تأویلی بد و توهیم بود
71.20 در دلش تأویل چون ترجیح یافت	طبع در حیرت سوی گندم شتافت 
71.21 باغبان را خار چون در پای رفت	دزد فرصت یافت، كالا برد تفت 
71.22 چون ز حیرت رست و باز آمد به راه	دید برده دزد رخت از كارگاه 
71.23 ربنا إنا ظلمنا گفت و آه	یعنی آمد ظلمت و گم گشت راه 
71.24 این قضا ابری بود خورشید پوش	شیر و اژدرها شود زو همچو موش 
71.25 من اگر دامی نبینم گاه حكم	من نه تنها جاهلم در راه حكم 
71.26 ای خنك آن كاو نكو كاری گرفت	زور را بگذاشت و زاری گرفت 
71.27 گر قضا پوشد سیه همچون شبت	هم قضا دستت بگیرد عاقبت 
71.28 گر قضا صد بار قصد جان كند	هم قضا جانت دهد درمان كند
71.29 این قضا صد بار اگر راهت زند	بر فراز چرخ خرگاهت زند
71.30 از كرم دان آن كه می ترساندت	تا به ملك ایمنی بنشاندت 
71.31 * چون بترساند ترا آگه شوی	ور نترساند ترا گمره شوی 
71.32 این سخن پایان ندارد گشت دیر	گوش كن تو قصۀ خرگوش و شیر

72. پای واپس كشیدن خرگوش از شیر چون نزدیك چاه رسید
72.1 شیر با خرگوش چون همراه شد	پر غضب، پر کینه و بدخواه شد
72.2 * بود پیشاپیش خرگوش دلیر	ناگهان پا واکشید از پیش شیر 
72.3 چونكه نزد چاه آمد، شیر دید	كز ره آن خرگوش ماند و، پا كشید
72.4 گفت: پا واپس كشیدی تو چرا؟	پای را واپس مكش، پیش اندر آ
72.5 گفت: كو پایم؟ كه دست و پای رفت	جان من لرزید و، دل از جای رفت 
72.6 رنگ رویم را نمی بینی چو زر؟	ز اندرون، خود میدهد رنگم خبر
72.7 حق چو سیما را معرف خوانده است	چشم عارف سوی سیما مانده است 
72.8 رنگ و بو غماز آمد چون جرس	از فرس آگه كند بانگ فرس 
72.9 بانگ هر چیزی رساند زو خبر	تا بدانی بانگ خر از بانگ در
72.10 گفت پیغمبر به تمییز كسان	مرء مخفی لدی طی اللسان 
72.11 رنگ رو از حال دل دارد نشان	رحمتم كن مهر من در دل نشان 
72.12 رنگ روی سرخ دارد بانگ شكر	رنگ روی زرد دارد صبر و نكر
72.13 در من آمد آنچه در وی گشت مات	آدمی و جانور جامد نبات 
72.14 در من آمد آن كه دست و پا برد	رنگ رو و قوت سیما برد
72.15 آن كه در هر چه در آید بشكند	هر درخت از بیخ و از بن بر كند
72.16 این خود اجزایند كلیات از او	زرد كرده رنگ و فاسد كرده بو
72.17 تا جهان گه صابر است و گه شكور	بوستان گه حله پوشد گاه عور
72.18 آفتابی كاو بر آید نارگون	ساعتی دیگر شود او سر نگون 
72.19 اخترانی تافته بر چار طاق	لحظه لحظه مبتلای احتراق 
72.20 ماه كاو افزود ز اختر در جمال	شد ز رنج دق او همچون خیال 
72.21 این زمین با سكون با ادب	اندر آرد زلزله اش در لرز تب 
72.22 ای بسا كه زین بلای مرده ریگ	گشته است اندر جهان او خرده ریگ 
72.23 این هوا با روح آمد مقترن	چون قضا آید وبا گشت و عفن 
72.24 آب خوش كاو روح را همشیره شد	در غدیری زرد و تلخ و تیره شد
72.25 آتشی كاو باد دارد در بروت	هم یكی بادی بر او خواند یموت 
72.26 خاک کو شد مایه گل در بهار	ناگهان بادی بر آرد زو دمار
72.27 حال دریا ز اضطراب و جوش او	فهم كن تبدیلهای هوش او
72.28 چرخ سر گردان كه اندر جستجوست	حال او چون حال فرزندان اوست 
72.29 گه حضیض و گه میانه گاه اوج	اندر او از سعد و نحسی فوج فوج 
72.30 * گه شرف گاهی صعود و گه فرح	گه وبال و گه هبوط و گه ترح 
72.31 از خود ای جزوی ز كلها مختلط	فهم می كن حالت هر منبسط
72.32 * چون نصیب مهتران در دست و رنج	کهتران را کی تواند بود گنج 
72.33 چون كه كلیات را رنج است و درد	جزو ایشان چون نباشد روی زرد
72.34 خاصه جزوی كاو ز اضداد است جمع	ز آب و خاك و آتش و باد است جمع 
72.35 این عجب نبود كه میش از گرگ جست	این عجب كه میش دل در گرگ بست 
72.36 زندگانی آشتی ضدهاست	مرگ آن كاندر میانشان جنگ خاست 
72.37 * صلح اضداد است این عمر جهان	جنگ اضداد است عمر جاودان 
72.38 * زندگانی آشتی دشمنان	مرگ وارفتن به اصل خویش دان 
72.39 * صلح دشمن دار باشد عاریت	دل بسوی جنگ دارد عاقبت 
72.40 * روزکی چند از برای مصلحت	باهمند اندر وفا و مرحمت 
72.41 * عاقبت هر یک بجوهر باز گشت	هر یکی با جنس خود انباز گشت 
72.42 * لطف باری این پلنگ و رنگ را	الف داد و برد از ایشان جنگ را 
72.43 لطف حق این شیر را و گور را	الف داده ست این دو ضد دور را
72.44 چون جهان رنجور و زندانی بود	چه عجب رنجور اگر فانی بود
72.45 خواند بر شیر او از این رو پندها	گفت من پس مانده ام زین بندها

73. پرسیدن شیر از سبب پای واپس كشیدن خرگوش را  
73.1 شیر گفتش تو ز اسباب مرض	این سبب گو خاص كه این استم غرض
73.2 پای را واپس کشیدی تو چرا	میدهی بازیچه واهی مرا 
73.3 گفت آن شیر، اندر این چه ساكن است	اندر این قلعه ز آفات ایمن است 
73.4 یار من بستد ز من در چاه برد	برگرفتش از ره و بیراه برد
73.5 قعر چه بگزید هر كو عاقل است	ز آن كه در خلوت صفاهای دل است 
73.6 ظلمت چه به كه ظلمتهای خلق	سر نبرد آن كس كه گیرد پای خلق 
73.7 گفت پیش آ زخمم او را قاهر است	تو ببین كان شیر در چه حاضر است 
73.8 گفت من سوزیده ام ز آن آتشی	تو مگر اندر بر خویشم كشی 
73.9 تا بپشتی تو ای كان كرم	چشم بگشایم به چه در بنگرم
73.10 من به پشتی تو تانم آمدن	تو نگه دارم در آن چه بی رسن 
73.11 چون كه شیر اندر بر خویشش كشید	در پناه شیر تا چه می دوید
73.12 چون كه در چه بنگریدند اندر آب	اندر آب از شیر و او در تافت تاب 
73.13 شیر عكس خویش دید از آب تفت	شكل شیری در برش خرگوش زفت 
73.14 چون كه خصم خویش را در آب دید	مر و را بگذاشت واندر چه جهید
73.15 در فتاد اندر چهی كاو كنده بود	ز آن كه ظلمش بر سرش آینده بود
73.16 چاه مظلم گشت ظلم ظالمان	این چنین گفتند جمله عالمان 
73.17 هر كه ظالمتر چهش با هول تر	عدل فرموده ست بدتر را بتر
73.18 ای كه تو از ظلم چاهی می كنی	از برای خویش دامی می تنی 
73.19 * بر ضعیفان گر تو ظلمی میکنی	دان که اندر قعر چاه بی بنی 
73.20 گرد خود چون كرم، پیله بر متن	بهر خود چه می كنی، اندازه كن 
73.21 مر ضعیفان را تو بی خصمی مدان	از نبی اذ جاء نصر الله بخوان 
73.22 گر تو پیلی خصم تو از تو رمید	نك جزا طیرا ابابیلت رسید
73.23 گر ضعیفی در زمین خواهد امان	غلغل افتد در سپاه آسمان 
73.24 گر به دندانش گزی پر خون كنی	درد دندانت بگیرد چون كنی 
73.25 شیر خود را دید در چه وز غلوّ	خویش را نشناخت آن دم از عدوّ
73.26 عكس خود را او عدوی خویش دید	لا جرم بر خویش شمشیری كشید
73.27 ای بسا ظلمی كه بینی در كسان	خوی تو باشد در ایشان ای فلان 
73.28 اندر ایشان تافته هستی تو	از نفاق و ظلم و بد مستی تو
73.29 آن تویی و آن زخم بر خود می زنی	بر خود آن دم تار لعنت می تنی 
73.30 در خود آن بد را نمی بینی عیان	ور نه دشمن بوده ای خود را به جان 
73.31 حمله بر خود می كنی ای ساده مرد	همچو آن شیری كه بر خود حمله كرد
73.32 چون به قعر خوی خود اندر رسی	پس بدانی كز تو بود آن ناكسی 
73.33 شیر را در قعر پیدا شد كه بود	نقش او آن كش دگر كس می نمود
73.34 هر كه دندان ضعیفی می كند	كار آن شیر غلط بین می كند
73.35 ای بدیده خال بد بر روی عم	عکس خال توست آن از عم مرم 
73.36 مومنان آیینۀ یکدیگرند	این خبر می از پیمبر آورند
73.37 پیش چشمت داشتی شیشۀ كبود	ز آن سبب عالم كبودت می نمود
73.38 گر نه كوری این كبودی دان ز خویش	خویش را بد گو، مگو كس را تو بیش 
73.39 مومن ار ینظر بنور الله نبود	عیب، مومن را برهنه چون نمود؟
73.40 چون كه تو ینظر بنار الله بدی	نیکوئی را وا ندیدی از بدی 
73.41 اندك اندك نور را بر نار زن	تا شود نار تو نور ای بو الحزن 
73.42 تو بزن یا ربنا آب طهور	تا شود این نار عالم جمله نور
73.43 آب دریا جمله در فرمان توست	آب و آتش ای خداوند، آن  توست 
73.44 گر تو خواهی آتش آب خوش شود	ور نخواهی آب هم آتش شود
73.45 بی طلب تو این طلب مان داده ای	بی شمار و حد عطا بنهاده ای 
73.46 * با طلب چون ندهی؟ ای حیّ ودود	کز تو آمد جملگی جود و وجود 
73.47 * در عدم کی بود ما را خود طلب ؟	بی سبب کردی عطاهای عجب 
73.48 * جان و نان دادی و عمر جاودان	سایر نعمت که ناید در بیان 
73.49 این طلب در ما هم از ایجاد توست	رستن از بیداد یا رب، داد توست 
73.50 * بی طلب هم میدهی گنج نهان 	رایگان بخشیده ای جان جهان 
73.51 * هکذا انعم الی دار السلام	بالنبی المصطفی خیر الانام 

74. مژده بردن خرگوش سوی نخجیران كه شیر در چاه افتاد
74.1 چون كه خرگوش از رهایی شاد گشت	سوی نخجیران دوان شد تا به دشت 
74.2 * شیر را چون دید محو ظلم خویش	سوی قوم خود دوید او پیش پیش 
74.3 * شیر را چون دید کشته ظلم خود	میدوید او شادمان و با رشد 
74.4 شیر را چون دید در چه كشته زار	چرخ می زد شادمان تا مرغزار
74.5 دست می زد چون رهید از دست مرگ	سبز و رقصان در هوا چون شاخ و برگ 
74.6 شاخ و برگ از حبس خاك آزاد شد	سر بر آورد و حریف باد شد
74.7 برگها چون شاخ را بشكافتند	تا به بالای درخت اشتافتند
74.8 با زبان شطأ ه  شكر خدا	می سراید هر بر و برگی جدا
74.9 * بی زبان هر بار و برگ و شاخها	میسراید ذکر و تسبیح خدا 
74.10 كه بپرورد اصل ما را ذو العطا	تا درخت استغلظ آمد فاستوی 
74.11 جانهای بسته اندر آب و گل	چون رهند از آب و گلها شاد دل 
74.12 در هوای عشق حق رقصان شوند	همچو قرص بدر بی نقصان شوند
74.13 جسمشان در رقص و جانها خود مپرس	و آن كه گردد جان از آنها خود مپرس 
74.14 شیر را خرگوش در زندان نشاند	ننگ شیری، كو ز خرگوشی بماند
74.15 در چنین ننگی و آن گه این عجب	فخر دین خواهد كه گویندش لقب 
74.16 ای تو شیری در تك این چاه دهر	نفس چون خرگوش تو،کشتت به قهر
74.17 نفس خرگوشت به صحرا در چرا	تو به قعر این چه چون و چرا
74.18 سوی نخجیران دوید آن شیر گیر	كابشروا یا قوم إذ جاء البشیر
74.19 مژده مژده ای گروه عیش ساز	كان سگ دوزخ به دوزخ رفت باز
74.20 مژده مژده كان عدوی جانها	كند قهر خالقش دندانها
74.21 * مژده مژده کز قضا ظالم بچاه	اوفتاد از عدل و لطف پادشاه 
74.22 آن كه از پنجه بسی سرها بكوفت	همچو خس جاروب مرگش هم بروفت
74.23 * آن که جز ظلمش دگر کاری نبود	آه مظلومش گرفت و کوفت زود 
74.24 گردنش بشکست و مغزش بر درید	جان ما از قید محنت وارهید
74.25 * گم شد و نابود شد از فضل حق	بر مهم دشمن شما را شد سبق 

75. جمع شدن نخجیران گرد خرگوش و ثنا گفتن او را
75.1 جمع گشتند آن زمان جمله وحوش	شاد و خندان وز طرب در ذوق و جوش 
75.2 حلقه كردند او چو شمعی در میان	سجده کردندش همه صحرائیان 
75.3 تو فرشتۀ آسمانی یا پری	نی تو عزراییل شیران نری 
75.4 هر چه هستی جان ما قربان توست	دست بردی دست و بازویت درست 
75.5 راند حق این آب را در جوی تو	آفرین بر دست و بر بازوی تو
75.6 باز گو تا قصه درمانها شود	باز گو تا مرهم جانها شود
75.7 باز گو تا چون سگالیدی به مكر	آن عوان را چون بمالیدی به مكر
75.8 باز گو كز ظلم آن استم نما	صد هزاران زخم دارد جان ما
75.9 باز گو آن قصه کان شادی فزاست	روح ما را قوت و دلرا دواست
75.10 گفت تائید خدا بود ای مهان	ور نه خرگوشی كه باشد در جهان 
75.11 قوتم بخشید و دل را نور داد	نور دل مر دست و پا را زور داد
75.12 از بر حق می رسد تفضیلها	باز هم از حق رسد تبدیلها
75.13 حق به دور و نوبت این تایید را	می نماید اهل ظن و دید را

76. پند دادن خرگوش نخجیران را كه از مردن خصم شاد مشوید
76.1 هین به ملك نوبتی شادی مكن	ای تو بستۀ نوبت آزادی مكن 
76.2 آن كه ملكش برتر از نوبت تنند	برتر از هفت انجمش نوبت زنند
76.3 برتر از نوبت ملوك باقی اند	دور دایم روحها را ساقی اند
76.4 * چون به نوبت میدهند این دولتت	از چه شد بر باد آخر بسلتت ؟ 
76.5 ترك این شرب ار بگوئی یك دو روز	در كنی اندر شراب خلد پوز
76.6 * یک دو روزه چه؟ که دنیا ساعتیست	هر که ترکش کرد اندر راحتیست 
76.7 * معنی الترک راحت گوش کن	بعد از آن جام بقا را نوش کن 
76.8 * با سگان بگذار این مردار را	خورد بشکن شیشه پندار را 

77. تفسیر رجعنا من الجهاد الاصغر الی الجهاد الاكبر
77.1 ای شهان  كشتیم ما خصم برون	ماند خصمی زو بتر در اندرون 
77.2 كشتن این، كار  عقل و هوش نیست	شیر باطن سخرۀ خرگوش نیست 
77.3 دوزخ است این نفس و، دوزخ اژدهاست	كاو به دریاها نگردد كم ّ و كاست 
77.4 هفت دریا را در آشامد هنوز	كم نگردد سوزش آن خلق سوز
77.5 سنگها و كافران  سنگ دل	اندر آیند، اندر او، زار و خجل 
77.6 هم نگردد ساكن از چندین غذا	تا ز حق آید مر او را این ندا
77.7 سیر گشتی سیر؟ گوید: نی هنوز	اینت آتش اینت تابش اینت سوز
77.8 عالمی را لقمه كرد و در كشید	معده اش نعره زنان، هلْ منْ مزید
77.9 حق قدم بر وی نهد از لا مكان	آنگه او ساكن شود از كن فكان 
77.10 چون كه جزو دوزخ است این نفس ما	طبع   كلّ دارد همیشه  جزوها
77.11 این قدم حق را بود كاو را  كشد	غیر حق، خود كی كمان او كشد ؟
77.12 در كمان ننهند، الا تیر راست	این كمان را باژگون  كژ تیرهاست 
77.13 راست شو چون تیر و واره از كمان	كز كمان، هر راست بجهد  بیگمان 
77.14 چونكه واگشتم ز پیكار برون	روی آوردم به پیكار درون 
77.15 قد رجعنا من جهاد الاصغریم	با نبی اندر جهاد اكبریم 
77.16 قوتی خواهم ز حق دریا شکاف	تا به ناخن برکنم این کوه قاف
77.17 سهل شیری دان كه صفها بشكند	شیر آن است آن كه خود را بشكند
77.18 * تا شود شیر خدا از عون او	وارهد از نفس و از فرعون او 
77.19 * در بیان این شنو یک قصه ای	تا بری از سرّ گفتم حصه ای 

78. آمدن رسول قیصر روم به نزد عمر برسالت
78.1 بر عمر آمد ز قیصر یك رسول	در مدینه از بیابان نغول 
78.2 گفت: كو قصر خلیفه ای حشم ؟	تا من اسب و رخت را آن جا كشم 
78.3 قوم گفتندش كه: او را قصر نیست	مر عمر را قصر، جان روشنی است 
78.4 گر چه از میری ورا آوازه ایست	همچو درویشان مر او را كازه ایست 
78.5 ای برادر چون ببینی قصر او؟	چون كه در چشم دلت رسته است مو
78.6 چشم دل از موی علت پاك آر	و آنگهان دیدار قصرش چشم دار
78.7 هر كه را هست از هوسها جان پاك	زود بیند حضرت و ایوان پاك 
78.8 چون محمد پاك شد از نار و دود	هر كجا رو كرد وجه الله بود
78.9 چون رفیقی وسوسۀ بد خواه را	كی بدانی ثم وجه الله را ؟ 
78.10 هر كه را باشد ز سینه فتح باب	او ز هر ذره ببیند آفتاب 
78.11 حق پدید است از میان دیگران	همچو ماه اندر میان اختران 
78.12 دو سر انگشت بر دو چشم نه	هیچ بینی از جهان؟ انصاف ده 
78.13 ور نبینی این جهان معدوم نیست	عیب جز ز انگشت نفس شوم نیست 
78.14 تو ز چشم انگشت را بردار هین	و آنگهانی هر چه میخواهی ببین 
78.15 نوح را گفتند امت: كو ثواب ؟	گفت او: ز آن سوی استغشوا ثیاب 
78.16 رو و سر در جامه ها پیچیده اید	لا جرم با دیده و نادیده اید
78.17 آدمی دید است و باقی پوست است	دید آن است، آنكه دید دوست است 
78.18 چونكه دید دوست نبود كور به	دوست كاو باقی نباشد دور به 
78.19 چون رسول روم این الفاظ تر	در سماع آورد شد مشتاق تر
78.20 دیده را بر جستن عمّر گماشت	رخت را و اسب را ضایع گذاشت 
78.21 هر طرف اندر پی آن مرد كار	می شدی پرسان او دیوانه وار
78.22 كاین چنین مردی بود اندر جهان؟	وز جهان مانند جان باشد نهان 

79. یافتن رسول قیصر عمر را خفته در زیر خرما بن
79.1 جست او را تا زجان بنده شود	لا جرم جوینده یابنده بود
79.2 دید اعرابی زنی او را دخیل	گفت: نك خفته است زیر آن نخیل 
79.3 زیر خرما بن ز خلقان او جدا	زیر سایه خفته بین سایۀ خدا
79.4 آمد آن جا و از او دور ایستاد	مر عمر را دید و در لرزه فتاد
79.5 هیبتی ز آن خفته آمد بر رسول	حالتی خوش كرد بر جانش نزول 
79.6 مهر و هیبت هست ضد یکدگر	این دو ضد را دید جمع اندر جگر
79.7 گفت با خود: من شهان را دیده ام	پیش سلطانان مه بگزیده ام 
79.8 از شهانم هیبت و ترسی نبود	هیبت این مرد هوشم در ربود
79.9 رفته ام در بیشۀ شیر و پلنگ	روی من ز یشان نگردانید رنگ 
79.10 بس شدستم در مصاف و كارزار	همچو شیر آن دم كه باشد، كار  زار
79.11 بس كه خوردم بس زدم زخم گران	دل قوی تر بوده ام از دیگران 
79.12 بی سلاح این مرد خفته بر زمین	من به هفت اندام لرزان، چیست این؟ 
79.13 هیبت حق است این از خلق نیست	هیبت این مرد صاحب دلق نیست 
79.14 هر كه ترسید از حق و تقوی گزید	ترسد از وی جن و انس و هر كه دید
79.15 اندر این فكرت به حرمت دست بست	بعد یك ساعت عمر از خواب جست 
79.16 كرد خدمت مر عمر را و سلام	گفت پیغمبر: سلام آنگه كلام 
79.17 پس علیكش گفت و او را پیش خواند	ایمنش كرد و به نزد خود نشاند
79.18 هر كه ترسد مر ورا ایمن كنند	مر دل ترسنده را ساكن كنند
79.19 لا تخافوا هست نزل خائفان	هست در خور از برای خائف آن 
79.20 آن كه خوفش نیست، چون گوئی مترس ؟	درس چه دهی؟ نیست او محتاج درس

80. سخن گفتن عمر با رسول قیصر و مکالمات وی
80.1 آن دل از جا رفته را دل شاد كرد	خاطر ویرانش را آباد كرد
80.2 بعد از آن گفتش سخنهای دقیق	وز صفات پاك حق نعم الرفیق 
80.3 وز نوازشهای حق ابدال را	تا بداند او مقام و حال را
80.4 حال چون جلوه است ز آن زیبا عروس	وین مقام آن خلوت آمد با عروس 
80.5 جلوه بیند شاه و غیر شاه نیز	وقت خلوت نیست جز شاه عزیز
80.6 جلوه كرده خاص و عامان را عروس	خلوت اندر شاه باشد با عروس 
80.7 هست بسیار اهل حال از صوفیان	نادر است اهل مقام اندر میان 
80.8 از منازلهای جانش یاد داد	وز سفرهای روانش یاد داد
80.9 وز زمانی كز زمان خالی بدست	وز مقام قدس كه اجلالی بدست 
80.10 وز هوایی كاندر او سیمرغ روح	پیش از این دیده است پرواز و فتوح 
80.11 هر یكی پروازش از آفاق بیش	وز امید و نهمت مشتاق بیش 
80.12 چون عمر اغیار رو را یار یافت	جان او را طالب اسرار یافت 
80.13 شیخ كامل بود و طالب مشتهی	مرد چابك بود و مركب درگهی 
80.14 دید آن مرشد كه او ارشاد داشت	تخم پاك اندر زمین پاك كاشت 

81. سؤال كردن رسول روم از عمر
81.1 مرد گفتش: كای امیر المؤمنین	جان ز بالا چون در آمد در زمین ؟
81.2 مرغ بی اندازه چون شد در قفس	گفت: حق بر جان فسون خواند و قصص 
81.3 بر عدمها كان ندارد چشم و گوش	چون فسون خواند، همی آید به جوش 
81.4 از فسون او عدمها زود زود	خوش معلق میزند سوی وجود
81.5 باز بر موجود افسونی چو خواند	زود او را در عدم دو اسبه راند
81.6 گفت با جسم آیتی تا جان شد او	گفت با خورشید تا رخشان شد او
81.7 باز در گوشش دمد نكتۀ مخوف	در رخ خورشید افتد صد كسوف 
81.8 * گفت با نی تا که شکر گشت او	گفت با آبی و گوهر گشت او 
81.9 گفت در گوش  گل و خندانش كرد	گفت با سنگ و عقیق كانش كرد
81.10 تا به گوش خاك حق چه خوانده است ؟	كاو مراقب گشت و خامش مانده است 
81.11 تا به گوش ابر آن گویا چه خواند ؟	كاو چو مشك از دیدۀ خود اشك راند
81.12 در تردد هر كه او آشفته است	حق به گوش او معما گفته است 
81.13 تا كند محبوسش اندر دو گمان	آن كنم كاو گفت یا خود ضد آن 
81.14 هم ز حق ترجیح یابد یك طرف	ز آن دو یك را بر گزیند ز آن كنف 
81.15 گر نخواهی در تردد هوش جان	كم فشار این پنبه اندر گوش جان 
81.16 * پنبه وسواس بیرون کن ز گوش	تا بگوشت آید از گردون خروش 
81.17 تا كنی فهم آن معماهاش را	تا كنی ادراك رمز و فاش را
81.18 پس محل وحی گردد گوش جان	وحی چه بود؟ گفتن از حس نهان 
81.19 گوش جان و چشم جان جز این حس است	گوش عقل و چشم ظن زین مفلس است 
81.20 لفظ جبرم عشق را بی صبر كرد	و آنكه عاشق نیست حبس جبر كرد
81.21 این معیت با حق است و جبر نیست	این تجلی مه است، این ابر نیست 
81.22 ور بود این جبر، جبر عامه نیست	جبر آن اماره  خودكامه نیست 
81.23 جبر را ایشان شناسند ای پسر	كه خدا بگشادشان در دل بصر
81.24 غیب و آینده بر ایشان گشت فاش	ذكر ماضی پیش ایشان گشت لاش 
81.25 اختیار و جبر ایشان دیگر است	قطره ها اندر صدفها گوهر است 
81.26 هست بیرون قطرۀ خرد و بزرگ	در صدف آن درّ، خرد است و سترگ 
81.27 طبع ناف آهو است آن قوم را	از برون خون و از درونشان مشكها
81.28 تو مگو كاین نافه بیرون خون بود	چون رود در ناف مشكی چون شود
81.29 تو مگو كاین مس برون بد محتقر	در دل اكسیر چون گشتست زر
81.30 اختیار و جبر در تو بد خیال	چون در ایشان رفت شد نور جلال 
81.31 نان چو در سفره ست او باشد جماد	در تن مردم شود او روح شاد
81.32 در دل سفره نگردد مستحیل	مستحیلش جان كند از سلسبیل 
81.33 قوّت جان است این، ای راست خوان	تا چه باشد قوّت آن جان جان
81.34 * نانت قوت تن ولیکن درنگر	تا که قوت جان چه باشد سربسر 
81.35 گوشت پارۀ آدمی با عقل و جان	می شكافد كوه را با بحر و كان 
81.36 زور جان كوه كن، شق الحجر	زور جان جان در انْشقّ القمر
81.37 گر گشاید دل سر انبان راز	جان به سوی عرش سازد ترك تاز
81.38 گر زبان گوید ز اسرار نهان	آتش افروزد بسوزد این جهان
81.39 فعل حق و فعل ما هر دو ببین	فعل ما را هست دان، پیداست این

82. اضافت كردن آدم (ع)  زلت خود را به خویش كه ربّنا ظلمْناو اضافت كردن ابلیس گناه خود را به حق تعالی كه رب بما أغْویتنی
82.1 گر نباشد فعل خلق اندر میان	پس مگو كس را چرا كردی چنان 
82.2 خلق حق، افعال ما را موجد است	فعل ما آثار خلق ایزد است 
82.3 * لیک هست آن فعل ما مختار ما	زو جزا، گه نار ما، گه یار ما 
82.4 زانکه ناطق حرف بیند یا غرض	كی شود یك دم محیط دو عرض 
82.5 گر به معنی رفت شد غافل ز حرف	پیش و پس یك دم نبیند هیچ طرف 
82.6 آن زمان كه پیش بینی آن زمان	تو پس خود كی ببینی این بدان 
82.7 چون محیط حرف و معنی نیست جان	چون بود جان خالق این هر دو آن 
82.8 حق محیط جمله آمد ای پسر	وا ندارد كارش از كار دگر
82.9 * گفت ایزد جان ما را مست کرد	چون نداند آنکه را خود هست کرد؟ 
82.10 گفت شیطان كه بما أغویتنی	كرد فعل خود نهان، دیو دنی 
82.11 گفت آدم كه ظلمنا نفسنا	او ز فعل حق نبد غافل چو ما
82.12 در گنه او از ادب پنهانش كرد	ز آن گنه بر خود زدن، او بر بخورد
82.13 بعد توبه گفتش ای آدم نه من	آفریدم در تو آن جرم و محن ؟
82.14 نی كه تقدیر و قضای من بد آن؟	چون به وقت عذر كردی آن نهان؟ 
82.15 گفت ترسیدم، ادب بگذاشتم	گفت هم من پاس آنت داشتم 
82.16 هر كه آرد حرمت او، حرمت برد	هر كه آرد قند، لوزینه خورد
82.17 طیبات از بهر كه؟ للطیبین	یار را خوش كن، مرنجان و ببین
 
83. تمثیل
83.1 یك مثل ای دل پی فرقی بیار	تا بدانی جبر را از اختیار
83.2 دست كان لرزان بود از ارتعاش	و آن كه دستی را تو لرزانی ز جاش 
83.3 هر دو جنبش آفریدۀ حق شناس	لیك نتوان كرد این با آن قیاس 
83.4 * زین پشیمانی كه لرزانیدی اش	چون پشیمان نیست مرد مرتعش 
83.5 * مرتعش را كی پشیمان دیده ای	بر چنین جبری تو برچسبیده ای 
83.6 بحث عقل است این چه عقل آن حیله گر	تا ضعیفی ره برد آن جا مگر
83.7 بحث عقلی گر در و مرجان بود	آن دگر باشد كه بحث جان بود
83.8 بحث جان اندر مقامی دیگر است	بادۀ جان را قوامی دیگر است 
83.9 آن زمان كه بحث عقلی ساز بود	این عمر با بو الحكم هم راز بود
83.10 چون عمر از عقل آمد سوی جان	بو الحكم بو جهل شد در بحث آن 
83.11 سوی عقل و سوی حس او كامل است	گر چه خود نسبت به جان او جاهل است 
83.12 بحث عقل و حس اثر دان یا سبب	بحث جانی یا عجب یا بوالعجب 
83.13 ضوء جان آمد نماند ای مستضی	لازم و ملزوم و نافی مقتضی 
83.14 ز آن كه بینایی كه نورش بازغ است	از دلیل چون عصا بس فارغ است 

84. تفسیر آیه و هو معكمْ أین ما كنْتمْ و بیان آن
84.1 بار دیگر ما به قصه آمدیم	ما از این قصه برون خود كی شدیم 
84.2 گر به جهل آییم، آن زندان اوست	ور به علم آییم، آن ایوان اوست 
84.3 ور به خواب آییم، مستان وی ایم	ور به بیداری، به دستان وی ایم 
84.4 ور بگرییم ابر پر زرق وی ایم	ور بخندیم آن زمان برق وی ایم 
84.5 ور به خشم و جنگ، عكس قهر اوست	ور به صلح و عذر، عكس مهر اوست 
84.6 ما كه ایم اندر جهان پیچ پیچ	چون الف، او خود چه دارد؟ هیچ هیچ 
84.7 چون الف گر تو مجرد میشوی	اندر این ره مرد مفرد میشوی
84.8 جهد کن تا ترک غیر حق کنی	دل از این دنیای فانی برکنی

85. سؤال كردن رسول روم از عمر از سبب ابتلای ارواح با این آب و گل اجساد
85.1 این سخن را نیست پایان ای پسر	از رسول روم بر گو وز عمر
85.2 از عمر چون آن رسول این را شنید	روشنیی در دلش آمد پدید
85.3 محو شد پیشش سوال و هم جواب	گشت فارغ از خطاء و از صواب
85.4 اصل را دریافت بگذشت از فروع	بهر حکمت کرد در پرسش شروع
85.5 گفت یا عمر چه حكمت بود و سرّ	حبس آن صافی در این جای كدر
85.6 آب صافی در گلی پنهان شده	جان صافی بستۀ ابدان شده 
85.7 * فائده فرما که این حکمت چه بود	مرغ را اندر قفس کردن چه سود 
85.8 گفت تو بحثی شگرفی می كنی	معنیی را بند حرفی می كنی 
85.9 حبس كردی معنی آزاد را	بند حرفی كرده ای تو باد را
85.10 از برای فائده این كرده ای	تو كه خود از فائده در پرده ای 
85.11 آن كه از وی فائده زائیده شد	چون نبیند آن چه ما را دیده شد
85.12 صد هزاران فائده ست و هر یكی	صد هزاران پیش آن یك اندكی 
85.13 آن دم لطفش که جان جانهاست	چون بود خالی ز معنی گوی راست 
85.14 آن دم نطقت که جزو جزوهاست	فائده شد کلّ کل خالی چراست
85.15 تو كه جزوی، كار تو با فائده ست	پس چرا در طعن كل آری تو دست 
85.16 گفت را گر فائده نبود مگو	ور بود هل اعتراض و شكر جو
85.17 شكر یزدان طوق هر گردن بود	نی جدال و رو ترش كردن بود
85.18 گر ترش رو بودن آمد شكر و بس	همچو سركه شكر گویی نیست كس 
85.19 سركه را گر راه باید در جگر	گو برو سركنگبین شو از شكر

86. در بیان حدیث من أراد أن یجلس مع الله فلیجلس مع أهل التصوف
86.1 معنی اندر شعر جز با خبط نیست	چون قلاسنگ است آنرا ضبط نیست 
86.2 آن رسول اینجا رسید و شاه شد	واله اندر قدرت الله شد
86.3 آن رسول از خود بشد زین یك دو جام	نی رسالت یاد ماندش نی پیام 
86.4 سیل چون آمد به دریا بحر گشت	دانه چون آمد به مزرع کشت گشت 
86.5 چون تعلق یافت نان با بوالبشر	نان مرده زنده گشت و با خبر
86.6 موم و هیزم چون فدای نار شد	ذات ظلمانی او انوار شد
86.7 سنگ سرمه چون كه شد در دیده گان	گشت بینایی شد آن جا دیدبان 
86.8 ای خنك آن مرده كز خود رسته شد	در وجود زنده ای پیوسته شد
86.9 وای آن زنده كه با مرده نشست	مرده گشت و زندگی از وی بجست 
86.10 چون تو در قرآن حق بگریختی	با روان انبیا آمیختی 
86.11 هست قرآن حالهای انبیا	ماهیان بحر پاك كبریا
86.12 ور بخوانی و نه ای قرآن پذیر	انبیا و اولیا را دیده گیر
86.13 ور پذیرایی چو بر خوانی قصص	مرغ جانت تنگ آید در قفس 
86.14 مرغ كاو اندر قفس زندانی است	می نجوید رستن از نادانی است 
86.15 روحهایی كز قفسها رسته اند	انبیا و رهبر شایسته اند
86.16 از برون آوازشان آید بدین	كه ره رستن ترا این است این 
86.17 ما به دین رستیم زین تنگین قفس	غیر این ره نیست چارۀ این قفس 
86.18 خویش را رنجور ساز و زار زار	تا ترا بیرون كنند از اشتهار
86.19 كه اشتهار خلق بندی محكم است	در ره این از بند آهن كی كم است 
86.20 * یک حکایت بشنو ای زیبا رفیق	تا بدانی شرط این بحر عمیق 
86.21 بشنو اکنون داستانی در مثال	تا شوی واقف بر اسرار مقال

87. قصۀ آن بازرگان كه به هندوستان به تجارت میرفت و پیغام دادن طوطی محبوس بطوطیان هندوستان 
87.1 بود بازرگانی او را طوطیی	در قفس محبوس زیبا طوطیی 
87.2 چون كه بازرگان سفر را ساز كرد	سوی هندستان شدن آغاز كرد
87.3 هر غلام و هر كنیزی را ز جود	گفت بهر تو چه آرم گوی زود
87.4 هر یكی از وی مرادی خواست كرد	جمله را وعده بداد آن نیك مرد
87.5 گفت طوطی را چه خواهی ارمغان	كارمت از خطۀ هندوستان 
87.6 گفتش آن طوطی كه آنجا طوطیان	چون ببینی كن ز حال من بیان 
87.7 كان فلان طوطی كه مشتاق شماست	از قضای آسمان در حبس ماست 
87.8 بر شما كرد او سلام و داد خواست	واز شما چاره و ره ارشاد خواست 
87.9 گفت می شاید كه من در اشتیاق	جان دهم اینجا بمیرم در فراق 
87.10 این روا باشد كه من در بند سخت	گه شما بر سبزه گاهی بر درخت 
87.11 این چنین باشد وفای دوستان	من در این حبس و شما در بوستان 
87.12 یاد آرید ای مهان زین مرغ زار	یك صبوحی در میان مرغزار
87.13 یاد یاران یار را میمون بود	خاصه كان لیلی و این مجنون بود
87.14 ای حریفان بابت موزون خود	من قدحها می خورم پر خون خود
87.15 یك قدح می نوش كن بر یاد من	گر همی خواهی كه بدهی داد من 
87.16 یا به یاد این فتادۀ خاك بیز	چون كه خوردی جرعه ای بر خاك ریز
87.17 ای عجب آن عهد و آن سوگند كو	وعده های آن لب چون قند كو
87.18 گر فراق بنده از بد بندگی است	چون تو با بد بد كنی پس فرق چیست 
87.19 ای بدی كه تو كنی در خشم و جنگ	با طرب تر از سماع و بانگ چنگ 
87.20 ای جفای تو ز دولت خوبتر	و انتقام تو ز جان محبوبتر
87.21 نار تو این است نورت چون بود	ماتم این تا خود كه سورت چون بود
87.22 از حلاوتها كه دارد جور تو	وز لطافت كس نیابد غور تو
87.23 * یاد آور از محبتهای ما	حق مجلسها و صحبتهای ما 
87.24 نالم و ترسم كه او باور كند	وز ترحم جور را كمتر كند
87.25 عاشقم بر لطف و بر قهرش به جدّ	ایعجب من عاشق این هر دو ضد
87.26 و الله ار زین خار در بستان شوم	همچو بلبل زین سبب نالان شوم 
87.27 این عجب بلبل كه بگشاید دهان	تا خورد او خار را با گلستان 
87.28 این نه بلبل این نهنگ آتشی است	جمله ناخوشهای عشق او را خوشی است 
87.29 عاشق كل است و خود كل است او	عاشق خویش است و عشق خویش جو
87.30 قصۀ طوطی جان زین سان بود	كو كسی كو محرم مرغان بود
87.31 كو یكی مرغی ضعیفی بی گناه	و اندرون او سلیمان با سپاه 

88. صفت اجنحۀ طیور عقول الهی 
88.1 چون بنالد زار بی شكر و گله	افتد اندر هفت گردون غلغله 
88.2 هر دمش صد نامه صد پیك از خدا	یا ربی زو شصت لبیك از خدا
88.3 زلت او به ز طاعت پیش حق	نزد كفرش جمله ایمانها خلق 
88.4 هر دمی او را یكی معراج خاص	بر سر تاجش نهد صد تاج خاص 
88.5 صورتش بر خاك و جان بر لامكان	لامكانی فوق وهم سالكان 
88.6 لامكانی نی كه در فهم آیدت	هر دمی در وی خیالی زایدت 
88.7 بل مكان و لامكان در حكم او	همچو در حكم بهشتی چارجو
88.8 شرح این كوته كن و رخ زین بتاب	دم مزن و الله اعلم بالصواب 

89. دیدن خواجه طوطیان هندوستان را در دشت و پیغام رسانیدن از آن طوطی 
89.1 باز می گردیم از این ای دوستان	سوی مرغ و تاجر و هندوستان 
89.2 مرد بازرگان پذیرفت آن پیام	كاو رساند سوی جنس از وی سلام 
89.3 چون كه تا اقصای هندوستان رسید	در بیابان طوطی چندی بدید
89.4 مركب استانید و پس آواز داد	آن سلام و آن امانت باز داد
89.5 طوطیی ز آن طوطیان لرزید و پس	اوفتاد و مرد و بگسستش نفس 
89.6 شد پشیمان خواجه از گفت خبر	گفت رفتم در هلاك جانور
89.7 این مگر خویش است با آن طوطیك	این مگر دو جسم بود و روح یك 
89.8 این چرا كردم چرا دادم پیام	سوختم بی چاره را زین گفت خام 
89.9 این زبان چون سنگ و هم آهن وش است	و آنچه بجهد از زبان چون آتش است 
89.10 سنگ و آهن را مزن بر هم گزاف	گه ز روی نقل و گه از روی لاف 
89.11 ز آنكه تاریك است و هر سو پنبه زار	در میان پنبه چون باشد شرار
89.12 ظالم آن قومی كه چشمان دوختند	وز سخنها عالمی را سوختند
89.13 عالمی را یك سخن ویران كند	روبهان مرده را شیران كند
89.14 جانها در اصل خود عیسی دمند	یك زمان زخمند و گاهی مرهمند
89.15 گر حجاب از جانها برخاستی	گفت هر جانی مسیح آساستی 
89.16 گر سخن خواهی كه گویی چون شكر	صبر كن از حرص و این حلوا مخور
89.17 صبر باشد مشتهای زیركان	هست حلوا آرزوی كودكان 
89.18 هر كه صبر آورد گردون بر رود	هر كه حلوا خورد واپس تر رود
89.19 صاحب دل را ندارد آن زیان	گر خورد او زهر قاتل را عیان 
89.20 ز آنكه صحت یافت از پرهیز رست	طالب مسكین میان تب در است 

90. تفسیر قول فرید الدین عطار قدس الله روحه:
تو صاحب نفسی ای غافل میان خاك خون می خور ----  كه صاحب دل اگر زهری خورد آن انگبین باشد
90.1 گفت پیغمبر كه ای طالب  جری	هان مكن با هیچ مطلوبی  مری 
90.2 در تو نمرودی است آتش در مرو	رفت خواهی اول ابراهیم شو
90.3 چون نه ای سباح و نه دریاییی	در میفكن خویش از خود راییی 
90.4 او ز قعر بحر گوهر آورد	از زیانها سود بر سر آورد
90.5 كاملی گر خاك گیرد زر شود	ناقص ار زر برد خاكستر شود
90.6 چون قبول حق بود آن مرد راست	دست او در كارها دست خداست 
90.7 دست ناقص دست شیطان است و دیو	ز آن كه اندر دام تلبیس است و ریو
90.8 جهل آید پیش او دانش شود	جهل شد علمی كه در ناقص رود
90.9 هر چه گیرد علتی، علت شود	كفر گیرد كاملی، ملت شود
90.10 ای مری كرده پیاده با سوار	سر نخواهی برد اكنون پای دار

91. تعظیم ساحران مر موسی را علیه السلام كه چه فرمایی اول تو اندازی عصا یا ما
91.1 ساحران در عهد فرعون لعین	چون مری كردند با موسی به كین 
91.2 لیك موسی را مقدم داشتند	ساحران او را مكرم داشتند
91.3 ز آن كه گفتندش كه: فرمان آن توست	گر تو می خواهی عصا بفكن نخست 
91.4 گفت نی اول شما ای ساحران	افكنید آن مكرها را در میان 
91.5 این قدر تعظیم ایشان را خرید	كز مری آن دست و پاهاشان برید
91.6 ساحران چون قدر او نشناختند	دست و پا در جرم آن درباختند
91.7 لقمه و نكته ست كامل را حلال	تو نه ای كامل مخور می باش لال 
91.8 تو چو گوشی او زبان نی جنس تو	گوشها را حق بفرمود أنْصتوا
91.9 كودك اول چون بزاید شیر نوش	مدتی خامش بود او جمله گوش 
91.10 مدتی می بایدش لب دوختن	از سخنگویان سخن آموختن 
91.11 * تا نیاموزد نگوید صد یکی	ور بگوید حشو گوید بی شکی 
91.12 ور نباشد گوش، تی تی می كند	خویشتن را گنگ گیتی می كند
91.13 كرّ اصلی كش نبود آغاز گوش	لال باشد كی كند در نطق جوش 
91.14 ز آن كه اول سمع باید نطق را	سوی منطق از ره سمع اندر آ
91.15 ادخلوا الأبیات من أبوابها	و اطلبوا الارزاق من أسبابها
91.16 نطق كان موقوف راه سمع نیست	جز كه نطق خالق بی طمع نیست 
91.17 مبدع است او تابع استاد نی	مسند جمله و را اسناد نی 
91.18 باقیان هم در حرف هم در مقال	تابع استاد و محتاج مثال 
91.19 زین سخن گر نیستی بیگانه ای	دلق و اشكی گیر و جو ویرانه ای 
91.20 ز آن كه آدم ز آن عتاب از اشك رست	اشك تر باشد، دم توبه پرست 
91.21 بهر گریه آمد آدم بر زمین	تا بود گریان و نالان و حزین 
91.22 آدم از فردوس و از بالای هفت	پای ماچان از برای عذر رفت 
91.23 گر ز پشت آدمی وز صلب او	در طلب می باش هم در طلب او
91.24 * تو چه دانی ذوق آب ای شیشه دل	زانکه همچو خر شدی تو پا به گل 
91.25 ز آتش دل و آب دیده نقل ساز	بوستان از ابر و خورشید است تاز
91.26 تو چه دانی ذوق آب دیده گان	عاشق نانی تو چون نادیدگان 
91.27 گر تو این انبان ز نان خالی كنی	پر ز گوهرهای اجلالی كنی 
91.28 طفل جان از شیر شیطان باز كن	بعد از آنش با ملك انباز كن 
91.29 تا تو تاریك و ملول و تیره ای	دان كه با دیو لعین همشیره ای 
91.30 لقمه ای كان نور افزود و كمال	آن بود آورده از كسب حلال 
91.31 روغنی كاید چراغ ما كشد	آب خوانش چون چراغی را كشد
91.32 علم و حكمت زاید از لقمۀ حلال	عشق و رقت آید از لقمۀ حلال 
91.33 چون ز لقمه تو حسد بینی و دام	جهل و غفلت زاید، آن را دان حرام 
91.34 هیچ گندم كاری و جو بر دهد؟	دیده ای اسبی، كه كرۀ خر دهد؟
91.35 لقمه تخم است و برش اندیشه ها	لقمه بحر و گوهرش اندیشه ها
91.36 زاید از لقمۀ حلال اندر دهان	میل خدمت عزم سوی آن جهان 
91.37 * زاید از لقمه حلال ای مه حضور	در دل پاک تو و در دیده نور 
91.38 * این سخن پایان ندارد ای کیا	بحث با زرگان و طوطی کن بیا 

92. باز گفتن بازرگان با طوطی آنچه در هندوستان دیده 
92.1 كرد بازرگان تجارت را تمام	باز آمد سوی منزل شاد كام 
92.2 هر غلامی را بیاورد ارمغان	هر كنیزك را ببخشید او نشان 
92.3 گفت طوطی ارمغان بنده كو	آنچه گفتی وآنچه دیدی باز گو
92.4 گفت نی من خود پشیمانم از آن	دست خود خایان و انگشتان گزان 
92.5 که چرا پیغام خامی از گزاف	بردم از بی دانشی و از نشاف 
92.6 گفت ای خواجه پشیمانی ز چیست	چیست آن كاین خشم و غم را مقتضی است 
92.7 گفت گفتم آن شكایتهای تو	با گروهی طوطیان همتای تو
92.8 آن یكی طوطی ز دردت بوی برد	زهره اش بدرید و لرزید و بمرد
92.9 من پشیمان گشتم این گفتن چه بود	لیك چون گفتم پشیمانی چه سود
92.10 نكته ای كان جست ناگه از زبان	همچو تیری دان كه جست آن از كمان 
92.11 وا نگردد از ره آن تیر ای پسر	بند باید كرد سیلی را ز سر
92.12 چون گذشت از سر جهانی را گرفت	گر جهان ویران كند نبود شگفت 
92.13 فعل را در غیب اثرها زادنی است	و آن موالیدش به حكم خلق نیست 
92.14 بی  شریكی جمله مخلوق خداست	آن موالید ار چه نسبتشان به ماست 
92.15 زید پرانید تیری سوی عمر	عمر را بگرفت تیرش همچو نمر
92.16 مدت سالی همی زایید درد	دردها را آفریند حق نه مرد
92.17 عمر دائم ماند در درد و وجل	دردها می زاید آن جا تا اجل 
92.18 ز آن موالید وجع چون مرد او	زید را ز اول سبب قتال گو
92.19 آن وجعها را بدو منسوب دار	گر چه هست آن جمله صنع كردگار
92.20 همچنین كسب و دم و دام و جماع	آن موالید است حق را مستطاع 
92.21 بسته درهای موالید از سبب	چون پشیمان شد ولی ز آن دست رب 
92.22 اولیا را هست قدرت از اله	تیر جسته باز آرندش ز راه 
92.23 گفته ناگفته كند از فتح باب	تا از آن نی سیخ سوزد نی كباب 
92.24 از همه دلها كه آن نكته شنید	آن سخن را كرد محو و ناپدید
92.25 گرت برهان باید و حجت مها	باز خوان منْ آیةٍ أوْ ننسها
92.26 آیت أنْسوْكمْ ذكْری بخوان	قدرت نسیان نهادنشان بدان 
92.27 چون به تذكیر و به نسیان قادراند	بر همه دلهای خلقان قاهراند
92.28 چون به نسیان بست او راه نظر	كار نتوان كرد ور باشد هنر
92.29 خذتموا سخریه اهل السمو	از نبی خوانید تا أنسوكم 
92.30 صاحب ده پادشاه جسمهاست	صاحب دل شاه دلهای شماست 
92.31 فرع دید آمد عمل بی هیچ شك	پس نباشد مردم الا مردمك 
92.32 مردمش چون مردمک دیدند خرد	در بزرگی مردمک کس پی نبرد
92.33 من تمام این نیارم گفت از آن	منع می آید ز صاحب مركزان 
92.34 چون فراموشی خلق و یادشان	با وی است، او میرسد فریادشان 
92.35 صد هزاران نیك و بد را آن بهی	می كند هر شب ز دلهاشان تهی 
92.36 روز دلها را از آن پر می كند	آن صدفها را پر از در می كند
92.37 آن همه اندیشۀ پیشانها	می شناسند از هدایت جانها
92.38 پیشه و فرهنگ تو آید به تو	تا در اسباب بگشاید به تو
92.39 پیشۀ زرگر به آهنگر نشد	خوی این خوش خو بدان منكر نشد
92.40 پیشه ها و خلقها همچون جهیز	سوی خصم آیند روز رستخیز
92.41 * صورتی کان برنهادت غالبست	هم بران تصویر حشرت واجبست 
92.42 پیشه ها و خلقها از بعد خواب	واپس آید هم به خصم خود شتاب 
92.43 پیشه ها و اندیشه ها در وقت صبح	هم بدانجا شد كه بود آن حسن و قبح 
92.44 چون كبوترهای پیك از شهرها	سوی شهر خویش آرد بهرها
92.45 هر چه بینی سوی اصل خود رود	جزو سوی کلّ خود راجع شود

93. شنیدن آن طوطی حركت آن طوطی را و مردن و نوحه  کردن خواجه 
93.1 چون شنید آن مرغ كان طوطی چه كرد	پس بلرزید اوفتاد و گشت سرد
93.2 خواجه چون دیدش فتاده همچنین	بر جهید و زد كله را بر زمین 
93.3 چون بدین رنگ و بدین حالش بدید	خواجه بر جست و گریبان را درید
93.4 گفت ای طوطی خوب خوش حنین	هین چه بودت این چرا گشتی چنین 
93.5 ای دریغا مرغ خوش آواز من	ای دریغا همدم و همراز من 
93.6 ای دریغا مرغ خوش الحان من	راح روح و روضه رضوان من 
93.7 گر سلیمان را چنین مرغی بدی	كی دگر مشغول آن مرغان شدی 
93.8 ای دریغا مرغ كه ارزان یافتم	زود روی از روی او بر تافتم 
93.9 ای زبان تو بس زیانی بر وری	چون تویی گویا چه گویم مر ترا
93.10 ای زبان هم آتش و هم خرمنی	چند این آتش در این خرمن زنی 
93.11 در نهان جان از تو افغان می كند	گر چه هر چه گوئیش آن می كند
93.12 ای زبان هم گنج بی پایان تویی	ای زبان هم رنج بی درمان تویی 
93.13 هم صفیر و خدعۀ مرغان تویی	هم بلیس و ظلمت کفران توئی
93.14 هم خفیر و رهبر یاران توئی 	هم انیس وحشت هجران تویی 
93.15 چند امانم می دهی ای بی امان	ای تو زه كرده به كین من كمان 
93.16 نك بپرانیده ای مرغ مرا	در چراگاه ستم، كم كن چرا
93.17 یا جواب من بگو یا داد ده	یا مرا اسباب شادی یاد ده 
93.18 ای دریغا نور ظلمت سوز من	ای دریغا صبح روز افروز من 
93.19 ای دریغا مرغ خوش پرواز من	ز انتها پریده تا آغاز من 
93.20 عاشق رنج است نادان تا ابد	خیز لا أقْسم بخوان تا فی كبد
93.21 از كبد فارغ بدم با روی تو	وز زبد صافی بدم در جوی تو
93.22 این دریغاها خیال دیدن است	وز وجود نقد خود ببریدن است 
93.23 غیرت حق بود، با حق چاره نیست	كو دلی كز حكم حق صد پاره نیست؟ 
93.24 غیرت آن باشد كه آن غیر همه ست	آنكه افزون از بیان و دمدمه ست 
93.25 ای دریغا اشك من دریا بدی	تا نثار دلبر زیبا شدی 
93.26 طوطی من مرغ زیرك سار من	ترجمان فكرت و اسرار من 
93.27 هر چه روزی داد و ناداد آمدم	او ز اول گفت تا یاد آیدم 
93.28 طوطیی كاید ز وحی آواز او	پیش از آغاز وجود آغاز او
93.29 اندرون توست آن طوطی نهان	عكس او را دیده تو بر این و آن 
93.30 می برد شادیت را، تو شاد از او	می پذیری ظلم را چون داد از او
93.31 ای كه جان از بهر تن میسوختی	سوختی جان را و تن افروختی 
93.32 سوختم من، سوخته خواهد كسی؟	تا ز من آتش زند اندر خسی 
93.33 سوخته چون قابل آتش بود	سوخته بستان كه آتش كش بود
93.34 ای دریغا ای دریغا ای دریغ	كانچنان ماهی نهان شد زیر میغ 
93.35 چون زنم دم كاتش دل تیز شد	شیر هجر آشفته و خون ریز شد
93.36 آنكه او هوشیار خود تند است و، مست	چون بود، چون او قدح گیرد به دست ؟
93.37 شیر مستی كز صفت بیرون بود	از بسیط مرغزار افزون بود
93.38 قافیه اندیشم و دلدار من	گویدم مندیش، جز دیدار من 
93.39 خوش نشین ای قافیه اندیش من	قافیۀ دولت تویی در پیش من 
93.40 حرف چه بود تا تو اندیشی از آن	صوت چه بود؟ خار دیوار رزان 
93.41 حرف و صوت و گفت را بر هم زنم	تا كه بی این هر سه با تو دم زنم 
93.42 آن دمی كز آدمش كردم نهان	با تو گویم ای تو اسرار جهان 
93.43 آن دمی را كه نگفتم با خلیل	و آن دمی را كه نداند جبرئیل 
93.44 آن دمی كز وی مسیحا دم نزد	حق ز غیرت نیز بی ما هم نزد
93.45 ما چه باشد در لغت اثبات و نفی	من نه اثباتم، منم بی ذات و نفی 
93.46 من كسی در ناكسی دریافتم	پس كسی در ناكسی دربافتم 
93.47 جمله شاهان پست، پست خویش را	جمله خلقان مست، مست خویش را
93.48 جمله شاهان بندۀ بندۀ خودند	جمله خلقان مردۀ مردۀ خودند
93.49 می شود صیاد، مرغان را شكار	تا كند ناگاه ایشان را شكار
93.50 بی دلان را دلبران جسته به جان	جمله معشوقان شكار عاشقان 
93.51 هر كه عاشق دیدی اش معشوق دان	كو به نسبت هست هم این و هم آن 
93.52 تشنگان گر آب جویند از جهان	آب هم جوید به عالم تشنگان 
93.53 چونكه عاشق اوست تو خاموش باش	او چو گوشت میدهد تو گوش باش 
93.54 بند كن چون سیل سیلانی كند	ور نه رسوایی و ویرانی كند
93.55 من چه غم دارم كه ویرانی بود	زیر ویران گنج سلطانی بود
93.56 غرق حق خواهد كه باشد غرق تر	همچو موج بحر جان زیر و زبر
93.57 زیر دریا خوشتر آید یا زبر	تیر او دل كش تر آید یا سپر
93.58 بس زبون وسوسه باشی دلا	گر طرب را باز دانی از بلا
93.59 گر مرادت را مذاق شكر است	بیمرادی نی مراد دلبر است 
93.60 هر ستاره اش خونبهای صد هلال	خون عالم ریختن او را حلال 
93.61 ما بها و خونبها را یافتیم	جانب جان باختن بشتافتیم 
93.62 ای حیات عاشقان در مردگی	دل نیابی جز كه در دل بردگی 
93.63 من دلش جسته به صد ناز و دلال	او بهانه كرده با من از ملال 
93.64 گفتم: آخر غرق توست این عقل و جان	گفت رو رو بر من این افسون مخوان 
93.65 من ندانم آنچه اندیشیده ای	ای دو دیده، دوست را چون دیده ای 
93.66 ای گران جان خوار دیدستی مرا	زانكه بس ارزان خرید ستی مرا
93.67 هر كه او ارزان خرد، ارزان دهد	گوهری طفلی به قرصی نان دهد
93.68 غرق عشقی ام كه غرق است اندر این	عشقهای اولین و آخرین 
93.69 مجملش گفتم نكردم من بیان	ور نه هم لبها بسوزد هم دهان 
93.70 من چو لب گویم، لب دریا بود	من چو لا گویم، مراد الا بود
93.71 من ز شیرینی نشستم رو ترش	من ز بسیاری گفتارم خمش 
93.72 تا كه شیرینی ما از دو جهان	در حجاب رو ترش باشد نهان 
93.73 تا كه در هر گوش ناید این سخن	یك همی گویم ز صد سر لدن 

94. تفسیر قول حكیم سنائی
بهرچه از راه وامانی چه كفر آن حرف و چه ایمان --- بهر چه از دوست دور افتی چه زشت آن نقش و چه زیبا
فی معنی قول النبی: إن سعدا لغیور و أنا أغیر من سعد و الله أغیر منی و من غیرته حرم الْفواحش ما ظهر منْها و ما بطن
94.1 جمله عالم ز آن غیور آمد كه حق	برد در غیرت بر این عالم سبق 
94.2 او چو جان است و جهان چون كالبد	كالبد از جان پذیرد نیك و بد
94.3 هر كه محراب نمازش گشت عین	سوی ایمان رفتنش میدان تو شین 
94.4 هر كه شد مر شاه را او جامه دار	هست خسران بهر شاهش اتجار
94.5 هر كه با سلطان شود او همنشین	بر درش شستن بود حیف و غبین 
94.6 دست بوسش چون رسید از پادشاه	گر گزیند بوس پا باشد گناه 
94.7 گر چه سر بر پا نهادن خدمت است	پیش آن خدمت خطا و زلت است 
94.8 شاه را غیرت بود بر هر كه او	بو گزیند بعد از آن كه دید رو
94.9 غیرت حق بر مثل گندم بود	كاه خرمن غیرت مردم بود
94.10 اصل غیرتها بدانید از اله	آن خلقان فرع حق بی اشتباه 
94.11 شرح این بگذارم و گیرم گله	از جفای آن نگار ده دله 
94.12 نالم ایرا ناله ها خوش آیدش	از دو عالم ناله و غم بایدش 
94.13 چون ننالم تلخ از دستان او؟	چون نیم در حلقۀ مستان او
94.14 چون نباشم همچو شب بی روز او	بی وصال روی روز افروز او
94.15 ناخوش او خوش بود در جان من	جان فدای یار دل رنجان من 
94.16 عاشقم بر رنج خویش و درد خویش	بهر خشنودی شاه فرد خویش 
94.17 خاك غم را سرمه سازم بهر چشم	تا ز گوهر پر شود دو بحر چشم 
94.18 اشك كان از بهر او بارند خلق	گوهر است و اشك پندارند خلق 
94.19 من ز جان جان شكایت می كنم	من نیم شاكی روایت می كنم 
94.20 دل همی گوید از او رنجیده ام	وز نفاق سست می خندیده ام 
94.21 راستی كن ای تو فخر راستان	ای تو صدر و من درت را آستان 
94.22 آستان و صدر در معنی كجاست	ما و من كو آن طرف كان یار ماست 
94.23 ای رهیده جان تو از ما و من	ای لطیفۀ روح اندر مرد و زن 
94.24 مرد و زن چون یك شود آن یك تویی	چون كه یك ها محو شد آنك تویی 
94.25 این من و ما بهر آن بر ساختی	تا تو با خود نرد خدمت باختی 
94.26 * تا تو با ما و تو یک جوهر شوی	عاقبت محض چنان دلبر شوی 
94.27 تا من و توها همه یك جان شوند	عاقبت مستغرق جانان شوند
94.28 این همه هست و بیا ای امر كن	ای منزه از بیان و از سخن 
94.29 چشم جسمانه تواند دیدنت	در خیال آرد غم و خندیدنت 
94.30 دل كه او بستۀ غم و خندیدن است	تو مگو كاو لایق آن دیدن است 
94.31 آن كه او بستۀ غم و خنده بود	او بدین دو عاریت زنده بود
94.32 باغ سبز عشق كاو بی منتهاست	جز غم و شادی در او بس میوه هاست 
94.33 عاشقی زین هر دو حالت برتر است	بی بهار و بی خزان سبز و تر است 
94.34 ده زكات روی خوب ای خوب رو	شرح جان شرحه شرحه باز گو
94.35 كز كرشمه غمزۀ غمازه ای	بر دلم بنهاد داغ تازه ای 
94.36 من حلالش كردم از خونم بریخت	من همی گفتم حلال او می گریخت 
94.37 چون گریزانی ز نالۀ خاكیان	غم چه ریزی بر دل غمناكیان 
94.38 ای كه هر صبحی كه از مشرق بتافت	همچو چشمۀ مشرقت در جوش یافت 
94.39 چون بهانه میدهی شیدات را	ای بهانه شكرّ لبهات را
94.40 ای جهان كهنه را تو جان نو	از تن بی جان و دل افغان شنو
94.41 شرح گل بگذار از بهر خدا	شرح بلبل گو كه شد از گل جدا
94.42 از غم و شادی نباشد جوش ما	با خیال و وهم نبود هوش ما
94.43 حالت دیگر بود كان نادر است	تو مشو منكر كه حق بس قادر است 
94.44 تو قیاس از حالت انسان مكن	منزل اندر جور و در احسان مكن 
94.45 جور و احسان رنج و شادی حادث است	حادثان میرند و حقشان وارث است 
94.46 صبح شد ای صبح را پشت و پناه	عذر مخدومی حسام الدین بخواه 
94.47 عذر خواه عقل كل و جان تویی	جان جان و تابش مرجان تویی 
94.48 تافت نور صبح و ما از نور تو	در صبوحی با می منصور تو
94.49 دادۀ تو چون چنین دارد مرا	باده كه بود؟ تا طرب آرد مرا
94.50 باده در جوشش گدای جوش ماست	چرخ در گردش اسیر هوش ماست 
94.51 باده از ما مست شد نی ما از او	قالب از ما هست شد نی ما از او
94.52 ما چو زنبوریم و قالبها چو موم	خانه خانه كرده قالب را چو موم 
94.53 بس دراز است این حدیث خواجه گو	تا چه شد احوال آن مرد نكو

95. رجوع به حكایت خواجۀ تاجر
95.1 خواجه اندر آتش و درد و حنین	صد پراكنده همی گفت این چنین 
95.2 گه تناقض گاه ناز و گه نیاز	گاه سودای حقیقت گه مجاز
95.3 مرد غرقه گشته جانی می كند	دست را در هر گیاهی می زند
95.4 تا كدامش دست گیرد در خطر	دست و پایی می زند از بیم سر
95.5 دوست دارد یار این آشفتگی	كوشش بیهوده به از خفتگی 
95.6 آن كه او شاه است او بی كار نیست	ناله از وی طرفه كاو بیمار نیست 
95.7 بهر این فرمود رحمان ای پسر	 كلّ یوْمٍ هو فی شأْنٍ ای پسر
95.8 اندر این ره می تراش و می خراش	تا دم آخر دمی فارغ مباش 
95.9 تا دم آخر دمی آخر بود	كه عنایت با تو صاحب سر بود
95.10 هر که می كوشد اگر مرد و زن است	گوش و چشم شاه جان بر روزن است
95.11 * این سخن پایان ندارد ای عمو	قصه طوطی و خواجه بازگو 

96. برون انداختن مرد تاجر طوطی را از قفس و پریدن طوطی مرده 
96.1 بعد از آنش از قفس بیرون فکند	طوطیك پرید تا شاخ بلند
96.2 طوطی مرده چنان پرواز كرد	كافتاب از چرخ تركی تاز كرد
96.3 خواجه حیران گشت اندر كار مرغ	بی خبر ناگه بدید اسرار مرغ 
96.4 روی بالا كرد و گفت ای عندلیب	از بیان حال خودمان ده نصیب 
96.5 او چه كرد آنجا كه تو آموختی	چشم ما از مکر خود بردوختی 
96.6 ساختی مکری و ما را سوختی	سوختی ما را و خود افروختی
96.7 گفت طوطی كو به فعلم پند داد	كه رها كن نطق و آواز و گشاد
96.8 زانكه آوازت ترا در بند كرد	خویش او مرده پی این پند كرد
96.9 یعنی ای مطرب شده با عام و خاص	مرده شو چون من كه تا یابی خلاص 
96.10 دانه باشی مرغكانت بر چنند	غنچه باشی كودكانت بر كنند
96.11 دانه پنهان كن بكلی دام شو	غنچه پنهان كن گیاه بام شو
96.12 هر كه داد او حسن خود را در مزاد	صد قضای بد سوی او رو نهاد
96.13 چشمها و خشمها و رشكها	بر سرش ریزد چو آب از مشكها
96.14 دشمنان او را ز غیرت می درند	دوستان هم روزگارش میبرند
96.15 آنكه غافل بود از كشت بهار	او چه داند قیمت این روزگار
96.16 در پناه لطف حق باید گریخت	كاو هزاران لطف بر ارواح ریخت 
96.17 تا پناهی یابی آن گه چه پناه	آب و آتش مر ترا گردد سپاه 
96.18 نوح و موسی را نه دریا یار شد؟	نی بر اعداشان به كین قهار شد؟
96.19 آتش ابراهیم را نی قلعه بود؟	تا بر آورد از دل نمرود دود
96.20 كوه یحیی را نه سوی خویش خواند؟	قاصدانش را به زخم سنگ راند
96.21 گفت ای یحیی بیا در من گریز	تا پناهت باشم از شمشیر تیز

97. وداع كردن طوطی خواجه را و پریدن 
97.1 یك دو پندش داد طوطی بی نفاق	بعد از آن گفتش سلام الفراق 
97.2 * الوداع ای خواجه کردی مرحمت	کردی آزادم ز قید و مظلمت 
97.3 * الوداع ای خواجه رفتم تا وطن	هم شوی آزاد روزی همچو من 
97.4 خواجه گفتش فی أمان الله برو	مر مرا اكنون نمودی راه نو
97.5 * سوی هندستان اصلی رو نهاد	بعد شدت از فرج دل گشته شاد 
97.6 خواجه با خود گفت كاین پند من است	راه او گیرم كه این ره روشن است 
97.7 جان من كمتر ز طوطی كی بود	جان چنین باید كه نیكو پی بود

98. در بیان مضرت تعظیم خلق و انگشت نما شدن 
98.1 تن قفس شكل است، زان شد خار جان	در فریب داخلان و خارجان 
98.2 اینش گوید من شوم هم راز تو	و آنش گوید نی منم انباز تو
98.3 اینش گوید نیست چون تو در وجود	در کمال و فضل و در احسان و جود
98.4 آنش گوید: هر دو عالم آن توست	جمله جانهامان طفیل جان توست 
98.5 آنش خواند گاه عیش و خرمی	اینش گوید گاه نوش و مرهمی
98.6 او چو بیند خلق را سر مست خویش	از تكبر میرود از دست خویش 
98.7 او نداند كه هزاران را چو او	دیو افكند ست اندر آب جو
98.8 لطف و سالوس جهان خوش لقمه ای است	كمترش خور كان پر آتش لقمه ای است 
98.9 آتشش پنهان و ذوقش آشكار	دود او ظاهر شود پایان كار
98.10 تو مگو آن مدح را من كی خرم	از طمع می گوید او پی می برم 
98.11 مادحت گر هجو گوید بر ملا	روزها سوزد دلت ز آن سوزها
98.12 گر چه دانی كاو ز حرمان گفت آن	كان طمع كه داشت از تو شد زیان 
98.13 آن اثر می ماندت در اندرون	در مدیح این حالتت هست آزمون 
98.14 آن اثر هم روزها باقی بود	مایۀ كبر و خداع جان شود
98.15 لیک ننماید چو شیرین است مدح	بد نماید ز آن كه تلخ افتد قدح 
98.16 همچو مطبوخ است و حبّ كان را خوری	تا به دیری شورش و رنج اندری 
98.17 ور خوری حلوا بود ذوقش دمی	این اثر چون آن نمی پاید همی 
98.18 چون نمی پاید همی ماند نهان	هر ضدی را تو به ضد آن بدان 
98.19 چون شكر ماند نهان تاثیر او	بعد چندی دمّل آرد نیش جو
98.20 ور حب و مطبوخ خوردی ای ظریف	اندرون شد پاک زاخلاط کثیف
98.21 نفس از بس مدحها فرعون شد	كن ذلیل النفس هونا لا تسد
98.22 تا توانی بنده شو سلطان مباش	زخم كش چون گوی شو، چوگان مباش 
98.23 ور نه چون لطفت نماند وین جمال	از تو آید آن حریفان را ملال 
98.24 آن جماعت كت همی دادند ریو	چون ببینندت بگویندت كه دیو
98.25 جمله گویندت چو بینندت به در	مرده ای از گور خود بر كرد سر
98.26 همچو امرد كه  خدا نامش  كنند	تا بدین سالوس در دامش كنند
98.27 چون به بد نامی برآمد ریش او	دیو را ننگ آید از تفتیش او
98.28 دیو سوی آدمی شد بهر شر	سوی تو ناید كه از دیوی بتر
98.29 تا تو بودی آدمی دیو از پیت	می دوید و می چشانید او میت 
98.30 چون شدی در خوی دیوی استوار	می گریزد از تو دیو ای نابكار
98.31 آنكه اندر دامنت آویخت او	چون چنین گشتی ز تو بگریخت او

99. در بیان تفسیر آیه ما شاء الله كان و ما لم یشاء لم یکن 
99.1 این همه گفتیم لیك اندر بسیچ	بی عنایات خدا هیچیم هیچ 
99.2 بی عنایات حق و خاصان حق	گر ملك باشد سیاه استش ورق 
99.3 ای خدا ای قادر بیچند و چون	واقفی بر حال بیرون و درون
99.4 ای خدا ای فضل تو حاجت روا	با تو یاد هیچ كس نبود روا
99.5 این قدر ارشاد تو بخشیده ای	تا بدین بس عیب ما پوشیده ای 
99.6 قطره ای دانش كه بخشیدی ز پیش	متصل گردان به دریاهای خویش 
99.7 قطره ای علم است اندر جان من	وارهانش از هوا وز خاك تن 
99.8 پیش از آن كاین خاكها خسفش كنند	پیش از آن كان بادها نشفش كنند
99.9 گر چه چون نشفش كند تو قادری	كش از ایشان واستانی واخری 
99.10 قطره ای كان در هوا شد یا كه ریخت	از خزینۀ قدرت تو كی گریخت 
99.11 گر در آید در عدم یا صد عدم	چون بخوانیش او كند از سر قدم 
99.12 صد هزاران ضد ضد را می كشد	بازشان حكم تو بیرون می كشد
99.13 از عدمها سوی هستی هر زمان	هست یا رب كاروان در كاروان 
99.14 خاصه هر شب جمله افكار و عقول	نیست گردد جمله در بحر نغول 
99.15 باز وقت صبح آن اللهیان	بر زنند از بحر سر چون ماهیان 
99.16 در خزان بین صد هزاران شاخ و برگ	از هزیمت رفته در دریای مرگ 
99.17 زاغ پوشیده سیه چون نوحه گر	در گلستان نوحه كرده بر خضر
99.18 باز فرمان آید از سالار ده	مر عدم را كانچه خوردی باز ده 
99.19 آن چه خوردی وآده ای مرگ سیاه	از نبات و دارو و برگ و گیاه 
99.20 * ای برادر یک دم از خود دور شو	با خود آی و غرق بحر نور شو 
99.21 ای برادر عقل یك دم با خود آر	دم به دم در تو خزان است و بهار
99.22 باغ دل را سبز و تر و تازه بین	پر ز غنچۀ ورد و سرو و یاسمین 
99.23 ز انبهی برگ پنهان گشته شاخ	ز انبهی گل نهان صحرا و كاخ 
99.24 این سخنهایی كه از عقل كل است	بوی آن گلزار و سرو و سنبل است 
99.25 بوی گل دیدی كه آن جا گل نبود	جوش مل دیدی كه آن جا مل نبود
99.26 بو قلاووز است و رهبر مر ترا	می برد تا خلد و كوثر مر ترا
99.27 بو دوای چشم باشد نور ساز	شد ز بویی دیدۀ یعقوب باز
99.28 بوی بد مر دیده را تاری كند	بوی یوسف دیده را یاری كند
99.29 تو كه یوسف نیستی یعقوب باش	همچو او با گریه و آشوب باش 
99.30 چون تو شیرین نیستی فرهاد باش	چون نه ای لیلی چو مجنون گرد فاش
100. در بیان تفسیر قول حکیم سنائی قدس سره در این ابیات
ناز را روئی بباید همچو ورد --- چون نداری گرد بدخوئی مگرد
زشت باشد روی نازیبا و ناز -------- سخت آید چشم نابینا و درد
100.1 بشنو این پند از حكیم غزنوی	تا بیابی در تن كهنه نوی 
100.2 * این رباعی را شنو از جان و دل	تا بکل بیرون شوی از آب و گل 
100.3 * پند او را از دل و جان گوش کن	هوش را جان ساز و جان را گوش کن 
100.4 * آن حکیم غزنوی شیخ کبیر	گفته است این پند، نیکو یاد گیر 
100.5 پیش یوسف نازش و خوبی مكن	جز نیاز و آه یعقوبی مكن 
100.6 معنی مردن ز طوطی بد نیاز	در نیاز و فقر خود را مرده ساز
100.7 تا دم عیسی ترا زنده كند	همچو خویشت خوب و فرخنده كند
100.8 از بهاران كی شود سر سبز سنگ	خاك شو تا گل بروئی رنگ رنگ 
100.9 سالها تو سنگ بودی دل خراش	آزمون را یك زمانی خاك باش 

101. داستان پیر چنگی كه در عهد عمر از بهر خدا روز بی نوایی چنگ زد میان گورستان
101.1 * در بیان این شنو یک داستان	تا بدانی اعتقاد راستان 
101.2 آن شنید ستی كه در عهد عمر	بود چنگی مطربی با كر و فر
101.3 بلبل از آواز او بیخود شدی	یك طرب ز آواز خوبش صد شدی 
101.4 مجلس و مجمع دمش آراستی	وز نوای او قیامت خاستی 
101.5 همچو اسرافیل كاوازش به فن	مردگان را جان در آرد در بدن 
101.6 یارسایل بود اسرافیل را	از سماعش پر برستی فیل را
101.7 * یا چو داود از خوشی نغمها	جان پراندی سوی بستان خدا 
101.8 سازد اسرافیل روزی ناله را	جان دهد پوسیدۀ صد ساله را
101.9 اولیا را در درون هم نغمه هاست	طالبان را ز آن حیات بی بهاست 
101.10 نشنود آن نغمه ها را گوش حس	كز سخنها گوش حس باشد نجس 
101.11 نشنود نغمۀ پری را آدمی	كاو بود ز اسرار پریان اعجمی 
101.12 گر چه هم نغمۀ پری زین عالم است	نغمۀ دل برتر از هر دو دم است 
101.13 كه پری و آدمی زندانی اند	هر دو در زندان این نادانی اند
101.14 معشر الجن، سورۀ رحمان بخوان	تستطیعوا تنفذوا را باز دان 
101.15 * سورة الرحمن بخوان ای مبتدی	تا شوی بر سرّ پریان مهتدی 
101.16 * کار ایشانست زآن سوی پری	گرددت روشن چو جوئی رهبری 
101.17 نغمه های اندرون اولیا	اولا گوید كه ای اجزای لا
101.18 هین ز لای نفی سرها بر زنید	وین خیال و وهم یك سو افكنید
101.19 ای همه پوسیده در كون و فساد	جان باقیتان نروئید و نزاد
101.20 گر بگویم شمه ای ز آن زخمه ها	جانها سر بر زنند از دخمه ها
101.21 گوش را نزدیك كن كان دور نیست	لیك نقل آن به تو دستور نیست 
101.22 هین كه اسرافیل وقت اند اولیا	مرده را ز یشان حیات است و نما
101.23 جانهای مرده اندر گور تن	بر جهد ز آوازشان اندر كفن 
101.24 گوید این آواز ز آواها جداست	زنده كردن كار آواز خداست 
101.25 * چون بصورت اولیا آگه شوند	از طرب گویند چون با ره شوند 
101.26 ما بمردیم و بكلی كاستیم	بانگ حق آمد همه برخاستیم 
101.27 بانگ حق اندر حجاب و بی حجیب	آن دهد كو داد مریم را ز جیب 
101.28 ای فناتان نیست كرده زیر پوست	باز گردید از عدم ز آواز دوست 
101.29 مطلق آن آواز خود از شه بود	گر چه از حلقوم عبد الله بود
101.30 گفته او را من زبان و چشم تو	من حواس و من رضا و خشم تو

102. در بیان تفسیر من کان لله کان الله له و بیان آن
102.1 رو كه بی یسمع و بی یبصر تویی	سر تویی چه جای صاحب سر تویی 
102.2 چون شدی من كان لله از وله	حق ترا باشد كه كان الله له 
102.3 گه توئی گویم ترا گاهی منم	هر چه گویم آفتاب روشنم 
102.4 هر كجا تابم ز مشكاتت دمی	حل شد آن جا مشكلات عالمی 
102.5 هر کجا تاریکی آمد ناسزا	از فروغ ما شود شمس الضحی
102.6 ظلمتی را كافتابش بر نداشت	از دم ما گردد آن ظلمت چو چاشت 
102.7 آدمی را او به خویش اسما نمود	دیگران را ز آدم اسما می گشود
102.8 آب خواه از جو بجو خواه از سبو	کاین سبو را هم مدد باشد زجو
102.9 نور خواه از مه طلب خواهی ز خور	نور مه هم زآفتابست ای پسر
102.10 مقتبس شو زود چون یابی نجوم	گفت پیغمبر که اصحابی نجوم	
102.11 خواه ز آدم گیر نورش خواه از او	خواه از خم گیر می خواه از كدو
102.12 كاین كدو با خم بپیوسته است سخت	نی چو تو، شاد آن كدوی نیك بخت 
102.13 گفت طوبی من رآنی مصطفا	و الذی یبصر لمن وجهی رأی 
102.14 چون چراغی نور شمعی را كشید	هر كه دید آن را یقین آن شمع دید
102.15 همچنین تا صد چراغ ار نقل شد	دیدن آخر لقای اصل شد
102.16 خواه از نور پسین بستان تو آن	هیچ فرقی نیست خواه از شمع دان 
102.17 * خواه نور از اولین بستان بجان	خواه از نور پسین فرقی مدان 
102.18 خواه بین نور از چراغ آخرین	خواه بین نورش ز شمع غابرین 

103. در بیان این حدیث كه إن لربكم فی أیام دهركم نفحات ألا فتعرضوا لها
103.1 گفت پیغمبر كه نفحتهای حق	اندر این ایام می آرد سبق 
103.2 گوش و هش دارید این اوقات را	در ربائید این چنین نفحات را
103.3 نفحه ای آمد شما را دید و رفت	هر كه را میخواست جان بخشید و رفت 
103.4 نفحۀ دیگر رسید آگاه باش	تا از این هم وانمانی خواجه تاش 
103.5 جان آتش یافت زآن آتش کشی	جان مرده یافت از وی جنبشی
103.6 جان ناری یافت از وی انطفا	مرده پوشید از بقای او قبا
103.7 تازگی و جنبش طوبی است این	همچو جنبشهای خلقان نیست این 
103.8 گر در افتد در زمین و آسمان	زهره هاشان آب گردد در زمان 
103.9 خود ز بیم این دم بی منتها	باز خوان فأبین أنْ یحملنها
103.10 ور نه خود أشْفقن منْها چون بدی	گرنه از بیمش دل كه خون شدی 
103.11 دوش دیگرگونه این می داد دست	لقمۀ چندی در آمد ره ببست 
103.12 بهر لقمه گشته لقمانی گرو	وقت لقمان است ای لقمه برو
103.13 از هوای لقمۀ این خار خار	از كف لقمان برون آرید خار
103.14 در كف او خار و سایه اش نیز نیست	لیكتان از حرص، آن تمییز نیست 
103.15 خار دان آن را كه خرما دیده ای	ز آن كه بس نان كور و بس نادیده ای 
103.16 جان لقمان كه گلستان خداست	پای جانش خستۀ خاری چراست 
103.17 اشتر آمد این وجود خار خوار	مصطفی زادی بر این اشتر سوار
103.18 اشترا تنگ گلی بر پشت توست	كز نسیمش در تو صد گلزار رست 
103.19 میل تو سوی مغیلان است و ریگ	تا چه گل چینی ز خار مرده  ریگ 
103.20 ای بگشته زین طلب از كو به كو	چند گویی آن گلستان كو و كو
103.21 پیش از آن كاین خار پا بیرون كنی	چشم تاریك است، جولان چون كنی 
103.22 آدمی كاو می نگنجد در جهان	در سر خاری همی گردد نهان 
103.23 مصطفی آمد كه سازد همدمی	كلمینی یا حمیراء كلمی 
103.24 ای حمیرا اندر آتش نه تو نعل	تا ز نعل تو شود این كوه لعل 
103.25 این حمیراء لفظ تانیث است و جان	نام تانیث اش نهند این تازیان 
103.26 لیك از تانیث جان را باك نیست	روح را با مرد و زن اشراك نیست 
103.27 از مونث واز مذكر برتر است	این نه آن جان است كز خشك و تر است 
103.28 این نه آن جان است كافزاید ز نان	یا گهی باشد چنین، گاهی چنان 
103.29 خوش كننده ست و خوش و عین خوشی	بی خوشی نبود خوشی، ای مرتشی 
103.30 چون تو شیرین از شكر باشی بود	كان شكر گاهی ز تو غایب شود
103.31 زهر محضست آنکه باشد بیوفاء	هب لنا یا ربّنا نعم الوفاء
103.32 چون شكر گردی ز تاثیر وفا	پس شكر كی از شكر باشد جدا
103.33 عاشق از حق چون غذا یابد رحیق	عقل آن جا گم شود، گم ای رفیق 
103.34 عقل جزوی عشق را منكر بود	گر چه بنماید كه صاحب سر بود
103.35 زیرك و داناست اما نیست نیست	تا فرشته لا نشد، اهریمنی است 
103.36 او به قول و فعل یار ما بود	چون به حكم حال آیی، لا بود
103.37 لا بود چون او نشد از هست نیست	چون كه طوعا لا نشد كرها بسی است 
103.38 جان كمال است و ندای او كمال	مصطفی گویان ارحنا یا بلال 
103.39 ای بلال افراز بانگ سلسلت	ز آن دمی كاندر دمیدم در دلت 
103.40 * ای بلال ای گلبنت را جان سپار	خیز و بلبل وار جان میکن نثار 
103.41 ز آن دمی كادم از آن مدهوش شد	هوش اهل آسمان بی هوش شد 
103.42 مصطفی بیخویش شد ز آن خوب صوت	شد نمازش از شب تعریس فوت 
103.43 سر از آن خواب مبارك بر نداشت	تا نماز صبحدم آمد به چاشت 
103.44 در شب تعریس پیش آن عروس	یافت جان پاك ایشان دستبوس 
103.45 عشق و جان هر دو نهانند و ستیر	گر عروسش خوانده ام عیبی مگیر
103.46 از ملال یار خامش كردمی	گر همو مهلت بدادی یك دمی 
103.47 لیك می گوید بگو هین عیب نیست	جز تقاضای قضای غیب نیست 
103.48 عیب باشد، كاو نبیند جز كه عیب	عیب كی بیند روان پاك غیب 
103.49 عیب شد نسبت به مخلوق جهول	نی به نسبت با خداوند قبول 
103.50 كفر هم نسبت به خالق حكمت است	چون به ما نسبت كنی كفر، آفت است 
103.51 ور یكی عیبی بود با صد صفات	بر مثال چوب باشد در نبات 
103.52 در ترازو هر دو را یكسان كشند	ز آنكه آن هر دو چو جسم و جان خوشند
103.53 پس بزرگان این نگفتند از گزاف	جسم پاكان همچو جان افتاد صاف 
103.54 گفتشان و فعلشان و ذکرشان	جمله جان مطلق آمد بی نشان 
103.55 جان دشمن دارشان جسمیست صرف	چون زیاد از نزد او اسمیست صرف 
103.56 آن به خاك اندر شد و كل خاك شد	وین نمك اندر شد و كل پاك شد
103.57 آن نمك كز وی محمد املح است	ز آن حدیث با نمك او افصح است 
103.58 این نمك باقی است از میراث او	با تواند آن وارثان او، بجو
103.59 پیش تو شسته، ترا خود پیش كو	پیش هستت جان پیش اندیش كو
103.60 گر تو خود را پیش و پس کردی گمان	بستۀ جسمی و محرومی ز جان 
103.61 زیر و بالا، پیش و پس، وصف تن است	بی جهتها زآن  جان  روشن است 
103.62 بر گشا از نور پاك شه نظر	تا نپنداری تو چون كوته نظر
103.63 كه همینی در غم و شادی و بس	ای عدم كو مر عدم را پیش و پس؟ 
103.64 * از وجود و از عدم گر بگذری	از حیات جاودانی بر خوری 
103.65 روز باران است می رو تا به شب	نی از این باران از آن باران رب
103.66 * هست بارانها جز این باران بدان	که نمیبیند ورا جز چشم جان 
103.67 * چشم جان را پاک کن نیکو نگر	تا از آن باران عیان بینی خضر 

104. سؤال كردن صدیقه (س) از پیغمبر (ص) که باران شد و جامه تو تر نگشت و جواب آنجناب
104.1 مصطفی روزی به گورستان برفت	با جنازۀ یاری از یاران برفت 
104.2 خاك را در گور او آکنده كرد	زیر خاك آن دانه اش را زنده كرد
104.3 این درختانند همچون خاكیان	دستها بر كرده اند از خاكدان 
104.4 سوی خلقان صد اشارت می كنند	و آنكه گوش استش عبارت می كنند
104.5 * تیز گوشان راز ایشان بشنوند	غافلان آواز ایشان نشنوند 
104.6 با زبان سبز و با دست دراز	از ضمیر خاك می گویند راز
104.7 همچو بطان سر فرو برده به آب	گشته طاوسان و بوده چون غراب 
104.8 در زمستانشان اگر محبوس كرد	آن غرابان را خدا طاوس كرد
104.9 در زمستانشان اگر چه داد مرگ	زنده  شان كرد از بهار و داد برگ 
104.10 منكران گویند خود هست این قدیم	این چرا بندیم بر رب كریم 
104.11 جمله پندارند کاین خود دائم است	واز قدم این جمله عالم قائم است 
104.12 كوری ایشان درون دوستان	حق برویانید باغ و بوستان 
104.13 هر گلی كاندر درون بویا بود	آن گل از اسرار كل گویا بود
104.14 بوی ایشان رغم انف منكران	گرد عالم می رود پرده دران 
104.15 منكران همچون جعل ز آن بوی گل	یا چو نازك مغز در بانگ دهل 
104.16 خویشتن مشغول می سازند و غرق	چشم میدوزند از لمعان برق 
104.17 چشم می دزدند و آن جا چشم نی	چشم آن باشد كه بیند مأمنی 
104.18 چون ز گورستان پیمبر باز گشت	سوی صدیقه شد و هم راز گشت 
104.19 چشم صدیقه چو بر رویش فتاد	پیش آمد دست بر وی می نهاد
104.20 بر عمامه و روی او و موی او	بر گریبان و بر و بازوی او
104.21 گفت پیغمبر چه می جویی شتاب	گفت باران آمد امروز از سحاب 
104.22 جامه هایت می بجویم در طلب	تر نمی بینم ز باران ای عجب 
104.23 گفت چه بر سر کشیدی از ازار	گفت كردم آن ردای تو خمار
104.24 گفت بهر آن نمود ای پاك جیب	چشم پاكت را خدا باران غیب 
104.25 نیست آن باران از این ابر شما	هست ابری دیگر و دیگر سما
104.26 این چنین باران ز ابر دیگر است	رحمت حق در فزولش مضمر است
104.27 * بشنو از قول سنائی در رموز	معنئی تا واقف آئی بر کنوز 

105. تفسیر بیت حكیم سنائی
آسمانهاست در ولایت جان --------- كارفرمای آسمان جهان 
در ره روح پست و بالاهاست ---- كوههای بلند و دریاهاست 
105.1 * گر تو بگشائی ز باطن دیده ای	زود یابی سرمه بگزیده ای 
105.2 * پیر دانا اندر این رمزی که گفت	در حقیقت زین صدف درّی بسفت 
105.3 غیب را ابری و آبی دیگر است	آسمان و آفتابی دیگر است 
105.4 ناید آن الا كه بر خاصان پدید	باقیان فی لبْسٍ منْ خلْقٍ جدید
105.5 هست باران از پی پروردگی	هست باران از پی پژمردگی 
105.6 نفع باران بهاران بو العجب	باغ را باران پاییزی چو تب 
105.7 آن بهاری، ناز پروردش كند	وین خزانی، ناخوش و زردش كند
105.8 همچنین سرما و باد و آفتاب	بر تفاوت دان و سر رشته بیاب 
105.9 همچنین در غیب انواع است این	در زیان و سود و در رنج و غبین 
105.10 این دم ابدال باشد ز آن بهار	در دل و جان روید از وی سبزه زار
105.11 فعل باران بهاری با درخت	آید از انفاسشان با نیك بخت 
105.12 گر درخت خشك باشد در مكان	عیب آن از باد جان افزا مدان 
105.13 باد كار خویش كرد و بروزید	آن كه جانی داشت بر جانش گزید
105.14 * وانکه جامد بود خود واقف نشد	وای آن جانی که او عارف نشد 
105.15 * قول پیغمبر شنو ای جان من	دور کن از خویشتن انکار و ظن 

106. در معنی حدیث اغتنموا برد الربیع الی آخره 
106.1 گفت پیغمبر ز سرمای بهار	تن مپوشانید یاران زینهار
106.2 ز آن كه با جان شما آن می كند	كان بهاران با درختان می كند
106.3 * پس غنیمت باشد آن سرمای او	در جهان بر عارفان وقت جو 
106.4 * در بهاران جامه از تن برکنید	تن برهنه جانب گلشن روید 
106.5 لیك بگریزید از برد خزان	كان كند كان كرد با باغ و رزان 
106.6 راویان این را به ظاهر برده اند	هم بر آن صورت قناعت كرده اند
106.7 بی خبر بودند از سرّ آن گروه	كوه را دیده ندیده كان بكوه 
106.8 آن خزان نزد خدا نفس و هواست	عقل و جان عین بهار است و بقاست 
106.9 گر ترا عقلیست جزوی در نهان	كامل العقلی بجو اندر جهان 
106.10 جزو تو از كل او كلی شود	عقل كل بر نفس چون غلی شود
106.11 پس به تأویل آن بود كانفاس پاك	چون بهار است و حیات برگ و تاك 
106.12 از حدیث اولیا نرم و درشت	تن مپوشان ز آنكه دینت راست پشت 
106.13 گرم گوید، سرد گوید، خوش بگیر	تا ز گرم و سرد بجهی وز سعیر
106.14 گرم و سردش نو بهار زندگی است	مایۀ صدق و یقین و بندگی است 
106.15 ز آن كه زآن بستان جانها زنده است	زآن جواهر بحر دل آکنده است 
106.16 بر دل عاقل هزاران غم بود	گر ز باغ دل خلالی كم شود

107. پرسیدن صدیقه (س) از پیامبر (ص) كه سر باران امروزینه چه بود
107.1 پس سوالش کرد صدیقه ز صدق	با خشوع و با ادب از جوش عشق
107.2 کای خلاصه هستی و  زبدۀ وجود	حكمت باران امروزین چه بود
107.3 این ز بارانهای رحمت بود یا	بهر تهدید است و عدل كبریا
107.4 این از آن لطف بهاریات بود	یا ز پائیزی پر آفات بود
107.5 گفت این از بهر تسكین غم است	كز مصیبت بر نژاد آدم است 
107.6 گر بر آن آتش بماندی آدمی	بس خرابی اوفتادی و كمی 
107.7 این جهان ویران شدی اندر زمان	حرصها بیرون شدی از مردمان 
107.8 استن این عالم ای جان غفلت است	هوشیاری این جهان را آفت است 
107.9 هوشیاری ز آن جهان است و چو آن	غالب آید پست گردد این جهان 
107.10 هوشیاری آفتاب و حرص یخ	هوشیاری آب و این عالم وسخ 
107.11 ز آن جهان اندك ترشح می رسد	تا نخیزد زین جهان حرص و حسد
107.12 ور ترشح بیشتر گردد ز غیب	نی هنر ماند در این عالم نه عیب 
107.13 این ندارد حد سوی آغاز رو	سوی قصۀ مرد چنگی باز رو

108. بقیۀ قصۀ پیر چنگی در زمان عمر و بیان مخلص آن 
108.1 مطربی كز وی جهان شد پر طرب	رسته ز آوازش خیالات عجب 
108.2 از نوایش مرغ دل پران شدی	وز صدایش هوش جان حیران شدی 
108.3 چون بر آمد روزگار و پیر شد	باز جانش از عجز پشه گیر شد
108.4 * باز چه؟ گر پیل باشد بیگمان	پشه اش سازد ضعیف و ناتوان 
108.5 پشت او خم گشت همچون پشت خم	ابروان بر چشم همچون پار دم 
108.6 گشت آواز لطیف جان فزاش	ناخوش و مکروه و زشت و دلخراش 
108.7 آن نوا که رشك زهره آمده	همچو آواز خر پیری شده 
108.8 خود كدامین خوش كه آن ناخوش نشد؟	یا كدامین سقف كان مفرش نشد؟
108.9 غیر آواز عزیزان در صدور	كه بود از عكس دمشان نفخ صور
108.10 آن درونی كاین درونها مست از اوست	نیستی كاین هستهامان هست از اوست 
108.11 كهربای فكر و هر آواز از او	لذت الهام و وحی و راز او
108.12 چون كه مطرب پیرتر گشت و ضعیف	شد ز بی كسبی رهین یك رغیف 
108.13 گفت عمر و مهلتم دادی بسی	لطفها كردی خدایا با خسی 
108.14 معصیت ورزیده ام هفتاد سال	باز نگرفتی ز من روزی نوال 
108.15 نیست كسب امروز مهمان توام	چنگ بهر تو زنم کآن توام 
108.16 چنگ را برداشت، شد الله جو	تا بگورستان یثرب آه گو
108.17 گفت از حق خواهم ابریشم بها	كاو به نیكویی پذیرد قلبها
108.18 چنگ زد بسیار و گریان سر نهاد	چنگ بالین كرد و بر گوری فتاد
108.19 خواب بردش، مرغ جانش از حبس رست	چنگ و چنگی را رها كرد و بجست 
108.20 گشت آزاد از تن و رنج جهان	در جهان ساده و صحرای جان 
108.21 جان او آنجا سرایان ماجرا	كاندر اینجا گر بماندندی مرا
108.22 خوش بدی جانم از این باغ و بهار	مست این صحرای غیب لاله زار
108.23 بی پر و بی پا سفر می كردمی	بی لب و دندان شكر می خوردمی 
108.24 ذكر و فكری فارغ از رنج دماغ	كردمی با ساكنان چرخ لاغ 
108.25 چشم بسته عالمی می دیدمی	ورد و ریحان بی كفی می چیدمی 
108.26 مرغ آبی غرق دریای عسل	عین ایوبی شراب و مغتسل 
108.27 كه بدو ایوب از پا تا به فرق	پاك شد از رنجها چون نور شرق 
108.28 * گر بود این چرخ ده چندین که هست	نیست نزد آن جهان جز تنگ و پست 
108.29 مثنوی در حجم اگر بودی چو چرخ	درنگنجیدی در آن جز نیم برخ 
108.30 كان زمین و آسمان بس فراخ	كرد از تنگی دلم را شاخ شاخ 
108.31 وین جهانی كاندر این خوابم نمود	از گشایش پر و بالم را گشود
108.32 آن جهان و راهش ار پیدا بدی	كم كسی یك لحظه  در اینجا بدی 
108.33 امر می آمد كه هین طامع مشو	چون ز پایت خار بیرون شد برو
108.34 مول مولی می زد آن جا جان او	در فضای رحمت و احسان او

109. در خواب گفتن هاتف مر عمر را كه چندین زر از بیت المال به آن مرده ده كه در گورستان خفته است 
109.1 آن زمان حق بر عمر خوابی گماشت	تا كه خویش از خواب نتوانست داشت 
109.2 در عجب افتاد كاین معهود نیست	این ز غیب افتاد بی مقصود نیست 
109.3 سر نهاد و خواب بردش خواب دید	كامدش از حق ندا جانش شنید
109.4 آن ندا كه اصل هر بانگ و نواست	خود ندا آن است و این باقی صداست 
109.5 کرد و ترک و زنگ و تاجیک و عرب	فهم كرده آن ندا بی گوش و لب 
109.6 خود چه جای ترك و تاجیك است و زنگ	فهم كرده ست آن ندا را چوب و سنگ 
109.7 هر دمی از وی همی آید أ لسْت	جوهر و اعراض می گردند مست 
109.8 گر نمی آید بلی  ز یشان ولی	آمدنشان از عدم باشد بلی 
109.9 آنچه گفتم زآگهی سنگ و چوب	در بیانش قصه ای هش دار خوب 

110. نالیدن ستون حنانه از فراغ پیغمبر علیه السلام كه جماعت انبوه شدند که ما روی مبارك تو را چون بر آن نشسته نمی بینیم و منبر ساختند و شنیدن رسول خدا (ص) ناله ستون را بصریح و مکالمات آنحضرت با آن 
110.1 استن حنانه از هجر رسول	ناله میزد همچو ارباب عقول 
110.2 * در میان مجلس وعظ آنچنان	کز وی آگه گشت هم پیر و جوان 
110.3 * در تحیر مانده اصحاب رسول	کز چه مینالد ستون با عرض و طول 
110.4 گفت پیغمبر چه خواهی ای ستون	گفت جانم از فراقت گشت خون 
110.5 * از فراق تو مرا چون سوخت جان	چون ننالم بی تو ای جان جهان 
110.6 مسندت من بودم از من تاختی	بر سر منبر تو مسند ساختی 
110.7 پس رسولش گفت کای نیکو درخت	ای شده با سرّ تو همراز بخت
110.8 گر همی خواهی ترا نخلی كنند	شرقی و غربی ز تو میوه چنند
110.9 یا در آن عالم حقت سروی كند	تا تر و تازه بمانی تا ابد
110.10 گفت آن خواهم كه دایم شد بقاش	بشنو ای غافل كم از چوبی مباش 
110.11 آن ستون را دفن كرد اندر زمین	تا چو مردم حشر گردد یوم دین 
110.12 تا بدانی هر كه را یزدان بخواند	از همه كار جهان بیكار ماند
110.13 هر كه را باشد ز یزدان كار و بار	یافت بار آن جا و بیرون شد ز كار
110.14 وآن كه او را نبود از اسرار داد	كی كند تصدیق او نالۀ جماد
110.15 گوید آری نه ز دل بهر وفاق	تا نگویندش كه هست اهل نفاق 
110.16 گر نیندی واقفان امر كن	در جهان رد گشته بودی این سخن 
110.17 صد هزاران ز اهل تقلید و نشان	افكندشان نیم وهمی در گمان 
110.18 كه به ظن تقلید و استدلالشان	قائم است و بسته پر و بالشان 
110.19 شبهه میانگیزد آن شیطان دون	در فتند این جمله كوران سر نگون 
110.20 پای استدلالیان چوبین بود	پای چوبین سخت بی تمكین بود
110.21 غیر آن قطب زمان دیده ور	كز ثباتش كوه گردد خیره سر
110.22 پای نابینا عصا باشد عصا	تا نیفتد سر نگون او بر حصا
110.23 آن سواری كاو سپه را شد ظفر	اهل دین را كیست؟ سلطان بصر
110.24 با عصا كوران اگر ره دیده اند	در پناه خلق روشن دیده اند
110.25 گرنه بینایان بدندی و شهان	جمله كوران خود بمردندی عیان 
110.26 نی ز كوران كشت آید نه درود	نه عمارت نه تجارتها و سود
110.27 گر نكردی رحمت و افضالشان	در شكستی چوب استدلالشان 
110.28 این عصا چه بود قیاسات و دلیل	آن عصا كی دادشان بینا جلیل 
110.29 او عصاتان داد تا پیش آمدید	آن عصا از خشم هم بر وی زدید
110.30 چون عصا شد آلت جنگ و نفیر	آن عصا را خرد بشكن ای ضریر
110.31 حلقۀ كوران به چه كار اندرید؟	دیدبانرا در میانه آورید
110.32 دامن او گیر كاو دادت عصا	در نگر كادم چها دید از عصی 
110.33 چون عصا شد مار و استن با خبر	معجزۀ موسی و احمد درنگر
110.34 از عصا ماری و از استن حنین	پنج نوبت می زنند از بهر دین 
110.35 گرنه نامعقول بودی این مزه	كی بدی حاجت به چندین معجزه ؟
110.36 هر چه معقول است عقلش می خورد	بی بیان معجزه، بی جزر و مد
110.37 این طریق بكر نامعقول بین	در دل هر مقبلی مقبول بین 
110.38 آنچنان كز بیم آدم، دیو و دد	در جزایر در رمیدند از حسد
110.39 هم ز بیم معجزات انبیا	سر كشیده منكران زیر گیا
110.40 تا به ناموس مسلمانی زیند	در تسلس تا ندانی كه كیند
110.41 همچو قلابان بر آن نقد تباه	نقره می مالند و نام پادشاه 
110.42 ظاهر الفاظشان توحید و شرع	باطن آن همچو در نان تخم ضرع 
110.43 فلسفی را زهره نی تا دم زند	دم زند دین حقش بر هم زند
110.44 دست و پای او جماد و جان او	هر چه گوید آن دو در فرمان او
110.45 با زبان گر چه كه تهمت می نهند	دست و پاهاشان گواهی می دهند

111. اظهار معجزه  پیغمبر علیه السلام بسخن آمدن سنگریزه در دست ابو جهل و گواهی دادن برسالت آنحضرت 
111.1 سنگها اندر كف بو جهل بود	گفت ای احمد بگو این چیست زود
111.2 گر رسولی چیست در مشتم نهان؟	چون خبر داری ز راز آسمان؟ 
111.3 گفت چون خواهی بگویم كان چهاست	یا بگویند آن كه ما حقیم و راست 
111.4 گفت بو جهل آن دوم نادرتر است	گفت آری حق از این قادرتر است 
111.5 * گفت شش پاره حجر در دست توست	بشنو از هر یک تو تسبیحی درست 
111.6 از میان مشت او هر پاره سنگ	در شهادت گفتن آمد بی درنگ 
111.7 لا إله گفت و إلا الله گفت	گوهر احمد رسول الله سفت 
111.8 چون شنید از سنگها بو جهل این	زد ز خشم آن سنگها را بر زمین 
111.9 گفت نبود مثل تو ساحر دگر	ساحران را سر توئی و تاج سر
111.10 * چون بدید آن معجزه بوجهل تفت	گشت در خشم و بسوی خانه رفت 
111.11 * ره گرفت و رفت از پیش رسول	اوفتاد اندر چه، آن زشت جهول 
111.12 * معجزه او دید و شد بدبخت زفت	سوی کفر و زندقه سر تیز رفت 
111.13 خاک بر فرقش که بد کور و لعین	چشم او ابلیس آمد خاک بین 
111.14 این سخن را نیست پایان ای عمو	قصه آن پیر چنگی باز گو
111.15 باز گرد و حال مطرب گوش دار	ز آنكه عاجز گشت مطرب ز انتظار

112. بقیۀ قصۀ مطرب و پیغام رسانیدن عمر به او آن چه هاتف آواز داد
112.1 بانگ آمد مر عمر را كای عمر	بندۀ ما را ز حاجت باز خر
112.2 بنده ای داریم خاص و محترم	سوی گورستان تو رنجه كن قدم 
112.3 ای عمر برجه ز بیت المال عام	هفت صد دینار در كف نه تمام 
112.4 پیش او بر، كای تو ما را اختیار	این قدر بستان كنون معذور دار
112.5 این قدر از بهر ابریشم بها	خرج كن چون خرج شد اینجا بیا
112.6 پس عمر ز آن هیبت آواز جست	تا میان را بهر این خدمت ببست 
112.7 سوی گورستان عمر بنهاد رو	در بغل همیان دوان در جستجو
112.8 گرد گورستان دوانه شد بسی	غیر آن پیر او ندید آن جا كسی 
112.9 گفت این نبود دگر باره دوید	مانده گشت و غیر آن پیر او ندید
112.10 گفت حق فرمود ما را بنده ای است	صافی و شایسته و فرخنده ای است 
112.11 پیر چنگی كی بود خاص خدا؟	حبذا ای سر پنهان حبذا
112.12 بار دیگر گرد گورستان بگشت	همچو آن شیر شكاری گرد دشت 
112.13 چون یقین گشتش كه غیر پیر نیست	گفت در ظلمت دل روشن بسی است 
112.14 آمد و با صد ادب آنجا نشست	بر عمر عطسه فتاد و پیر جست 
112.15 مر عمر را دید و ماند اندر شگفت	عزم رفتن كرد و لرزیدن گرفت 
112.16 گفت در باطن خدایا از تو داد	محتسب بر پیركی چنگی فتاد
112.17 چون نظر اندر رخ آن پیر كرد	دید او را شرمسار و روی زرد
112.18 پس عمر گفتش مترس از من مرم	كت بشارتها ز حق آورده ام 
112.19 چند یزدان مدحت خوی تو كرد	تا عمر را عاشق روی تو كرد
112.20 پیش من بنشین و مهجوری مساز	تا به گوشت گویم از اقبال راز
112.21 حق سلامت می كند می پرسدت	چونی از رنج و غمان بیحدت 
112.22 نك قراضه چند ابریشم بها	خرج كن این را و باز اینجا بیا
112.23 پیر لرزان گشت چون این را شنید	دست می خایید و بر خود می تپید
112.24 بانگ میزد كای خدای بی نظیر	بس كه از شرم آب شد بیچاره پیر
112.25 چون بسی بگریست و از حد رفت درد	چنگ را زد بر زمین و خرد كرد
112.26 گفت ای بوده حجابم از اله	ای مرا تو راه زن از شاه راه 
112.27 ای بخورده خون من هفتاد سال	ای ز تو رویم سیه پیش كمال 
112.28 ای خدای با عطای با وفا	رحم كن بر عمر رفته در جفا
112.29 داد حق عمری كه هر روزی از آن	كس نداند قیمت آن در جهان 
112.30 خرج كردم عمر خود را دمبدم	در دمیدم جمله را در زیر و بم 
112.31 آه كز یاد ره و پردۀ عراق	رفت از یادم دم تلخ فراق 
112.32 وای كز تری زیر افكند خرد	خشك شد كشت دل من دل بمرد
112.33 وای كز آواز این بیست و چهار	كاروان بگذشت و بیگه شد نهار
112.34 ای خدا فریاد زین فریادخواه	داد خواهم نی ز كس از داد خواه 
112.35 داد خود چون من ندادم در جهان	عمر شد هفتاد سال از من جهان 
112.36 داد خود از كس نیابم جز مگر	زآنكه هست از من به من نزدیكتر
112.37 كاین منی از وی رسد دم دم مرا	پس و را بینم چو این شد كم مرا
112.38 همچو آن كاو با تو باشد زر شمر	سوی او داری نه سوی خود نظر
112.39 * همچنین در گریه و در ناله او	میشمردی جرم چندین ساله او 

113. گردانیدن عمر نظر او را از مقام گریه كه هستی است به مقام استغراق كه نیستی است 
113.1 پس عمر گفتش كه این زاری تو	هست هم آثار هشیاری تو
113.2 * بعد از آن او را از آن حالت براند	زاعتذارش سوی استغراق خواند 
113.3 هست هشیاری ز یاد ما مضی	ماضی و مستقبلت پردۀ خدا
113.4 آتش اندر زن به هر دو، تا به كی	پر گره باشی از این هر دو چو نی؟ 
113.5 تا گره با نی بود هم راز نیست	همنشین آن لب و آواز نیست 
113.6 چون به طوف خود به طوفی مرتدی	چون به خانه آمدی هم با خودی 
113.7 ای خبرهات از خبر ده بی خبر	توبه  تو از گناه تو بتر
113.8 راه فانی گشته راهی دیگر است	ز آن كه هشیاری گناهی دیگر است 
113.9 ای تو از حال گذشته توبه جو	كی كنی توبه از این توبه بگو
113.10 گاه بانگ زیر را قبله كنی	گاه گریه  زار را قبله زنی 
113.11 چون كه فاروق آینۀ اسرار شد	جان پیر از اندرون بیدار شد
113.12 همچو جان بی گریه و بی خنده شد	جانش رفت و جان دیگر زنده شد
113.13 حیرتی آمد درونش آن زمان	كه برون شد از زمین و آسمان 
113.14 جستجویی ماورای جستجو	من نمی دانم تو می دانی بگو
113.15 حال و قالی از ورای حال و قال	غرق گشته در جمال ذو الجلال 
113.16 غرقه ای نه كه خلاصی باشدش	یا بجز دریا كسی بشناسدش 
113.17 عقل جزو از كل پذیرا نیستی	گر تقاضا بر تقاضا نیستی 
113.18 چون تقاضا بر تقاضا می رسد	موج آن دریا بدینجا میرسد
113.19 چون كه قصۀ حال پیر اینجا رسید	پیر و جانش روی در پرده كشید
113.20 پیر دامن را ز گفت و گو فشاند	نیم گفته در دهان او بماند
113.21 از پی این عیش و عشرت ساختن	صد هزاران جان بشاید باختن 
113.22 در شكار پشۀ جان، باز باش	همچو خورشید جهان، جانباز باش 
113.23 جان فشان افتاد خورشید بلند	می شود هر دم تهی، پر می كنند
113.24 جان فشان ای آفتاب معنوی	مر جهان كهنه را بنما نوی 
113.25 در وجود آدمی جان و روان	می رسد از غیب چون آب روان 
113.26 * هر زمان از غیب نونو میرسد	و از جهان تن برونشو میرسد 

114. تفسیر دعای آن دو فرشته كه هر روز بر سر بازار منادی می كنند كه اللهم أعط كل منفق خلفا اللهم أعط كل ممسك تلفا، و بیان آن که منفق، مجاهد راه حق است نه مسرف راه هوا
114.1 گفت پیغمبر كه دایم بهر پند	دو فرشتۀ خوش منادی می كنند
114.2 كای خدایا منفقان را سیر دار	هر درمشان را عوض ده صد هزار
114.3 ای خدایا ممسكان را در جهان	تو مده الا زیان اندر زیان 
114.4 * ایخدایا منفقان را ده خلف	ای خدایا ممسکان را ده تلف 
114.5 * منفق و ممسک محل بین به بود	چون محل باشد موثر میشود 
114.6 ای بسا امساك كز انفاق به	مال حق را جز به امر حق مده 
114.7 تا عوض یابی تو مال بیكران	تا نباشی از عداد كافران 
114.8 كاشتران قربان همی كردند تا	چیره گردد تیغشان بر مصطفا
114.9 امر حق را باز جو از واصلی	امر حق را در نیابد هر دلی 
114.10 چون غلام یاغیی كاو عدل كرد	مال شه بر باغیان او بذل كرد
114.11 طرفه تر کان او همی پنداشت عدل	کز سخاوت کرده ام ایثار و بذل
114.12 عدل این یاغی و دادش نزد شاه	چه فزاید دوری و روی سیاه 
114.13 در نبی انذار اهل غفلت است	كان همه انفاقهاشان حسرت است 

115. قربانی کردن سروران عرب بامید قبول افتادن
115.1 سروران مكه در حرب رسول	بودشان قربان به امید قبول 
115.2 بهر این مؤمن همی گوید ز بیم	در نماز اهد الصراط المستقیم 
115.3 آن درم دادن سخی را لایق است	جان سپردن خود سخای عاشق است 
115.4 نان دهی از بهر حق نانت دهند	جان دهی از بهر حق جانت دهند
115.5 گر بریزد برگهای این چنار	برگ بی برگیش بخشد كردگار
115.6 گر نماند از جود در دست تو مال	كی كند فضل الهت پایمال 
115.7 هر كه كارد گردد انبارش تهی	لیكش اندر مزرعه باشد بهی 
115.8 و آنكه در انبار ماند و صرفه كرد	اشپش و موش و حوادثهاش خورد
115.9 این جهان نفی است در اثبات جو	صورتت صفر است در معنات جو
115.10 جان شور تلخ پیش تیغ بر	جان چون دریای شیرین را بخر
115.11 ور نمیتانی شدن زین آستان	گوش كن باری زمن این داستان 

116. قصۀ خلیفه كه در كرم از حاتم طایی گذشته بود 
116.1 یك خلیفه بود در ایام پیش	كرده حاتم را غلام جود خویش 
116.2 رایت اكرام و جود افراشته	فقر و حاجت از جهان برداشته 
116.3 بحر و كان از بخشش اش صاف آمده	داد او از قاف تا قاف آمده 
116.4 در جهان خاك، ابر و آب بود	مظهر بخشایش وهاب بود
116.5 از عطایش بحر و كان در زلزله	سوی جودش قافله بر قافله 
116.6 قبلۀ حاجت در و دروازه اش	رفته در عالم به جود آوازه اش 
116.7 هم عجم هم روم هم ترك و عرب	مانده از جود و عطایش در عجب 
116.8 آب حیوان بود و دریای كرم	زنده گشته هم عرب زو هم عجم 
116.9 * اندر ایام چنین سلطان داد	بشنو اکنون داستانی با گشاد 

117. قصۀ اعرابی درویش و ماجرا کردن زن با او از فقر و درد 
117.1 یك شب اعرابی زنی مر شوی را	گفت و از حد برد گفت وگوی را
117.2 كاین همه فقر و جفا ما می كشیم	جمله عالم در خوشی ما ناخوشیم 
117.3 نانمان نی نان خورشمان درد و رشك	كوزه مان نه آبمان از دیده اشك 
117.4 جامۀ ما روز، تاب آفتاب	شب نهالین و لحاف از ماهتاب 
117.5 قرص مه را قرص نان پنداشته	دست سوی آسمان برداشته 
117.6 ننگ درویشان ز درویشی ما	روز شب از روزی اندیشی ما
117.7 خویش و بیگانه شده از ما رمان	بر مثال سامری از مردمان 
117.8 گر بخواهم از كسی یك مشت نسك	مر مرا گوید خمش كن مرگ و جسك 
117.9 مر عرب را فخر غزو است و عطا	در عرب ما همچو خط اندر خطا
117.10 * شب بخفتم روز باشد هیچ نه	در درون جز سوز و پیچا پیچ نه 
117.11 چه غزا ما بی غزا خود كشته ایم	ما به تیغ فقر بی سر گشته ایم 
117.12 * چه خطا ما بی خطا در آتشیم	چه نوا ما درد و غم را مفرشیم 
117.13 چه عطا ما بر گدایی می تنیم	مر مگس را در هوا رگ می زنیم 
117.14 گر كسی مهمان رسد، گر من منم	شب بخسبد دلقش از تن بركنم 
117.15 * زین نمط زین ماجرا و گفتگو	برد از حدّ عبارت پیش شو 
117.16 * کز عنا و فقر ما گشتیم خار	سوختیم از اضطراب و اضطرار 
117.17 * تا بکی ما این چنین خاری کشیم	غرقه اندر بحر ژرف آتشیم 
117.18 * ناگه از روزی درآید میهمان	شرمساریها بریم از وی بجان 
117.19 * لیک مهمان گر درآید بی ثبوت	دان که کفش میهمان سازیم قوت 
117.20 بهر این گفتند دانایان به فن	میهمان محسنان باید شدن 

118. مغرور شدن مریدان محتاج و تشبیه به مدعیان مزور و ایشان را شیخ واصل پنداشتن و نقد را از نقل نادانستن و نیافتن 
118.1 تو مرید و میهمان آن كسی	كاو ستاند حاصلت را از خسی 
118.2 نیست چیره، چون ترا چیره كند؟	نور ندهد، مر ترا تیره كند
118.3 چون و را نوری نبود اندر قران	نور كی یابند از وی دیگران 
118.4 همچو اعمش كو كند داروی چشم	چه كشد در چشمها الا كه یشم 
118.5 حال ما این است در فقر و عنا	هیچ مهمانی مبا مغرور ما
118.6 قحط ده سال ار ندیدی در صور	چشمها بگشا و اندر ما نگر
118.7 ظاهر ما چون درون مدعی	در دلش ظلمت زبانش شعشعی 
118.8 از خدا نه بویی او را نه اثر	دعویش افزون ز شیث و بو البشر
118.9 * حرف درویشان بدزدد مرد دون	تا بخواند بر سلیمی زآن فسون 
118.10 دیو ننموده و را هم نقش خویش	او همی گوید ز ابدالیم بیش 
118.11 حرف درویشان بدزدیده بسی	تا گمان آید كه هست او خود كسی 
118.12 خرده گیرد در سخن بر بایزید	ننگ دارد از درون او یزید
118.13 * هر که داند مر ورا چون بایزید	روز محشر حشر گردد با یزید 
118.14 بی نوا از نان و خوان آسمان	پیش او ننداخت حق یك استخوان 
118.15 او ندا كرده كه خوان بنهاده ام	نایب حقم خلیفه زاده ام 
118.16 الصلا ساده دلان پیچ پیچ	تا خورید از خوان جودم، هیچ هیچ 
118.17 سالها بر وعدۀ فردا كسان	گرد آن در گشته، فردا نارسان 
118.18 دیر باید تا كه سرّ آدمی	آشكارا گردد از بیش و كمی 
118.19 زیر دیوار تنش گنجیست یا	خانۀ مار است و مور و اژدها
118.20 چون كه پیدا گشت كاو چیزی نبود	عمر طالب رفته، آگاهی چه سود

119. در بیان آن كه نادر افتد كه مریدی در مدعی مزور اعتقاد کند به صدق و به مقامی رسد كه شیخش در خواب ندیده باشد و آب و آتش او را گزند نكند و شیخش را گزند كند ولیكن نادر است
119.1 لیك نادر طالب آید كز فروغ	در حق او نافع آید آن دروغ 
119.2 او به قصد نیك خود جایی رسد	گر چه جان پنداشت آن آمد جسد
119.3 چون تحری در دل شب قبله را	قبله نی و آن نماز او را روا
119.4 مدعی را قحط جان اندر سر است	لیك ما را قحط نان بر ظاهر است 
119.5 ما چرا چون مدعی پنهان كنیم	بهر ناموس مزور جان كنیم 
119.6 * مر ورا رو مینماید حالها	که ندید آن هیچ شیخش سالها 

120. صبر فرمودن اعرابی زن خود را 
120.1 شوی گفتش چند جویی دخل و كشت	خود چه ماند از عمر، افزونتر گذشت 
120.2 عاقل اندر بیش و نقصان ننگرد	زآنكه هر دو همچو سیلی بگذرد
120.3 خواه صاف و خواه سیل تیره رو	چون نمی پاید دمی از وی مگو
120.4 اندر این عالم هزاران جانور	می زید خوش عیش بی زیر و زبر
120.5 شكر می گوید خدا را فاخته	بر درخت و برگ شب ناساخته 
120.6 حمد می گوید خدا را عندلیب	كاعتماد رزق بر توست ای مجیب 
120.7 باز، دست شاه را كرده نوید	از همه مردار ببریده امید
120.8 همچنین از پشه گیری تا بفیل	شد عیال الله و حق نعم المعیل 
120.9 این همه غمها كه اندر سینه هاست	از غبار گرد باد و بود ماست 
120.10 این غمان بیخ كن چون داس ماست	این چنین شد، وآنچنان، وسواس ماست 
120.11 دان كه هر رنجی ز مردن پاره ایست	جزو مرگ از خود بران، گر چاره ایست 
120.12 چون ز جزو مرگ نتوانی گریخت	دان كه كلش بر سرت خواهند ریخت 
120.13 جزو مرگ ار گشت شیرین مر ترا	دان كه شیرین می كند كل را خدا
120.14 دردها از مرگ می آید رسول	از رسولش رو مگردان ای فضول 
120.15 هر كه شیرین میزید او تلخ مرد	هر كه او تن را پرستد جان نبرد
120.16 گوسفندان را ز صحرا می كشند	آن كه فربه تر مر آن را می كشند
120.17 شب گذشت و صبح آمد ای قمر	چند گیری این فسانه  را زسر
120.18 تو جوان بودی و قانع تر بدی	زر طلب گشتی خود اول زر بدی 
120.19 رز بدی پر میوه، چون كاسد شدی؟	وقت میوه پختنت فاسد شدی 
120.20 میوه ات باید كه شیرین تر شود	چون رسن تابان نه واپس تر رود
120.21 جفت مایی جفت باید هم صفت	تا بر آید كارها با مصلحت 
120.22 جفت باید بر مثال همدگر	در دو جفت كفش و موزه در نگر
120.23 گر یكی كفش از دو تنگ آمد بپا	هر دو جفتش كار ناید مر ترا
120.24 جفت این یك خرد و آن دیگر بزرگ	جفت شیر بیشه دیدی هیچ گرگ؟ 
120.25 راست ناید بر شتر جفت جوال	آن یكی خالی و آن یک مال مال 
120.26 من روم سوی قناعت دل قوی	تو چرا سوی شناعت میروی 
120.27 مرد قانع از سر اخلاص و سوز	زین نسق می گفت با زن تا به روز

121. نصیحت كردن زن مر شوی را كه سخن افزون از قدر و مقام خود مگو لم تقولون ما لا تفْعلون  كه این سخنها اگر چه راست است اما این مقام ترا نیست و سخن فوق مقام زیان دارد و كبر مقْتا عنْد الله باشد
121.1 زن بر او زد بانگ كای ناموس كیش	من فسون تو نخواهم خورد بیش 
121.2 ترهات از دعوی و دعوت مگو	رو سخن از كبر و از نخوت مگو
121.3 چند حرف طمطراق و كار و بار	كار و حال خود ببین و شرم دار
121.4 * نخوت و دعوی و کبر و ترهات	دور کن از دل که تا یابی نجات 
121.5 كبر زشت و، از گدایان زشت تر	روز سرد و برف و، آن گه جامه تر
121.6 چند آخر دعوی باد و بروت	ای ترا خانه چو بیت العنكبوت 
121.7 از قناعت كی تو جان افروختی؟	از قناعتها تو نام آموختی؟ 
121.8 گفت پیغمبر قناعت چیست گنج	گنج را تو وا نمی دانی ز رنج 
121.9 این قناعت نیست جز گنج روان	تو مزن لاف ای غم و رنج روان 
121.10 تو مخوانم جفت و كمتر زن بغل	جفت انصافم نیم جفت دغل 
121.11 از چه دم از شاه و از بگ میزنی	در هوا چون پشه را رگ میزنی 
121.12 با سگان بر استخوان در چالشی	چون نی اشكم تهی در نالشی 
121.13 سوی من منگر به خواری سست سست	تا نگویم آن چه در رگهای توست 
121.14 عقل خود را از من افزون دیده ای	تو من كم عقل را چون دیده ای ؟
121.15 همچو گرگ غافل اندر ما مجه	ای ز ننگ عقل تو، بی عقل به 
121.16 چون كه عقل تو عقیلۀ مردم است	آن نه عقل است آن كه مار و كژدم است 
121.17 خصم ظلم و مكر تو الله باد	دست مکر تو ز ما كوتاه باد
121.18 هم تو ماری هم فسونگر ای عجب	مارگیر و ماری ای ننگ عرب 
121.19 زاغ اگر زشتی خود بشناختی	همچو برف از درد و غم بگداختی 
121.20 مرد افسونگر بخواند چون عدو	او فسون بر مار و مار افسون بر او
121.21 گر نبودی دام او افسون مار	كی فسون مار را گشتی شكار
121.22 مرد افسونگر ز حرص كسب و كار	در نیابد آن زمان افسون مار
121.23 مار گوید ای فسونگر هین و هین	آن  خود دیدی، فسون من ببین 
121.24 تو به نام حق فریبی مر مرا	تا كنی رسوای شور و شر مرا
121.25 نام حقم بست، نی آن رای تو	نام حق را دام كردی، وای تو
121.26 * نام حق بستاند از تو داد من	من به نام حق سپردم جان و تن  
121.27 یا به زخم من رگ جانت برد	یا تو را چون من به زندانت برد
121.28 زن از این گونه خشن گفتارها	خواند بر شوی خود او طومارها
121.29 * مرد چون این طعنها از زن شنفت	مستمع شو بعد از آن بین تا چه گفت 

122. نصیحت مرد زن را كه در فقر فقیران بخواری منگر و در كار حق بگمان كمال نگر و طعنه مزن بر فقر و فقیران و شکوه مکن 
122.1 گفت ای زن تو زنی یا بو الحزن	فقر فخر آمد، مرا طعنه مزن 
122.2 مال و زر سر را بود همچون كلاه	كل بود آن كز كله سازد پناه 
122.3 آن كه زلف جعد و رعنا باشدش	چون كلاهش رفت خوشتر آیدش 
122.4 مرد حق باشد به مانند بصر	پس برهنه به كه پوشیده نظر
122.5 وقت عرضه كردن آن برده فروش	بر كند از بنده جامۀ عیب پوش 
122.6 ور بود عیبی برهنه اش كی كند	بل به جامه خدعه ای با وی كند
122.7 گوید این شرمنده است از نیك و بد	از برهنه كردن او از تو رمد
122.8 خواجه در عیب است غرقه تا به گوش	خواجه را مال است و مالش عیب پوش 
122.9 كز طمع عیبش نبیند طامعی	گشت دلها را طمعها جامعی 
122.10 ور گدا گوید سخن چون زرّ كان	ره نیابد كالۀ او در دكان 
122.11 كار درویشی ورای فهم توست	سوی درویشان بمنگر سست سست 
122.12 * زآنکه درویشی ورای کارهاست	دمبدم از حق مرایشان را عطاست 
122.13 ملک درویشان ورای ملك و مال	روزیی دارند ژرف از ذو الجلال 
122.14 حق تعالی عادل است و عادلان	كی كنند استمگری بر بی دلان 
122.15 آن یكی را نعمت و كالا دهند	وین دگر را بر سر آتش نهند
122.16 آتشش سوزد كه دارد این گمان	بر خدای خالق هر دو جهان 
122.17 فقر فخری نز گزاف است و مجاز	صد هزاران عزّ پنهان است و ناز
122.18 از غضب بر من لقبها راندی	مارخوی و مار گیرم خواندی 
122.19 گر بگیرم مار دندانش کنم 	تاش از سر كوفتن ایمن کنم
122.20 ز آن كه آن دندان عدوی جان اوست	من عدو را می كنم زین علم دوست 
122.21 از طمع هرگز نخوانم من فسون	این طمع را میکنم من سر نگون 
122.22 حاش لله طمع من از خلق نیست	از قناعت در دل من عالمی است 

123. در بیان آن كه جنبیدن هر كسی از آن جا كه وی است هر كس را از چنبرۀ وجود خود بیند، تابۀ كبود آفتاب را كبود نماید و سرخ سرخ نماید چون تابه از رنگها بیرون آید سپید شود از همه تابه های دیگر او راست گوتر باشد و امام باشد
123.1 از سر امرود، بن بینی چنان	ز آن فرود آ، تا نماند آن گمان 
123.2 چون كه بر گردی و سر گشته شوی	خانه را گردنده بینی، آن توی 
123.3 دید احمد را ابو جهل و بگفت	زشت نقشی كز بنی هاشم شکفت 
123.4 گفت احمد مر و را كه راستی	راست گفتی گر چه كار افزاستی 
123.5 دید صدیقش بگفت ای آفتاب	نی ز شرقی، نی ز غربی، خوش بتاب 
123.6 گفت احمد راست گفتی ای عزیز	ای رهیده تو ز دنیای نه چیز
123.7 حاضران گفتند ای صدر الوری	راستگو گفتی دو ضد گو را، چرا؟
123.8 گفت من آیینه ام مصقول دست	ترك و هندو در من آن بیند كه هست 
123.9 * هر که را آئینه باشد پیش رو	زشت و خوب خویش را بیند در او 
123.10 ای زن، ار طماع می بینی مرا	زین تحرّی زنانه برترآ
123.11 آن طمع را ماند و، رحمت بود	كو طمع آنجا كه آن نعمت بود
123.12 امتحان كن فقر را روزی دو تو	تا به فقر اندر غنا بینی دو تو
123.13 صبر كن با فقر و بگذار این ملال	زآنكه در فقر است عزّ ذو الجلال 
123.14 سركه مفروش و، هزاران جان ببین	از قناعت غرق بحر انگبین 
123.15 صد هزاران جان تلخی كش نگر	همچو گل آغشته اندر گل شكر
123.16 ای دریغا مر ترا  گنجا بدی	تا ز جانم شرح دل پیدا شدی 
123.17 این سخن شیر است در پستان جان	بی كشنده خوش نمی گردد روان 
123.18 مستمع چون تشنه و جوینده شد	واعظ ار مرده بود، گوینده شد
123.19 مستمع چون تازه آید بی ملال	صد زبان گردد به گفتن گنگ و لال 
123.20 چونكه نامحرم در آید از درم	در پس پرده شوند اهل حرم 
123.21 ور در آید محرمی دور از گزند	بر گشایند آن ستیران روی بند
123.22 هر چه را خوب و کش و زیبا كنند	از برای دیدۀ بینا كنند
123.23 كی بود آواز چنگ از زیر و بم	از برای گوش بی حس اصم 
123.24 مشك را حق بیهده خوش دم نكرد	بهر شم كرد او پی اخشم نكرد
123.25 * نای را حق بیهده خوش دم نکرد	بهر انس آمد پی اهرم نکرد 
123.26 حق زمین و آسمان بر ساخته است	در میان بس نار و نور افراخته است 
123.27 این زمین را از برای خاكیان	آسمان را مسكن افلاكیان 
123.28 مرد سفلی دشمن بالا بود	مشتری هر مكان پیدا بود
123.29 ای ستیره، هیچ تو برخاستی؟	خویشتن را بهر كور آراستی؟ 
123.30 گر جهان را پر در مكنون كنم	روزی تو چون نباشد، چون كنم 
123.31 ترك جنگ و سرزنش ای زن بگو	ور نمیگویی، به ترك من بگو
123.32 مر مرا چه جای جنگ نیك و بد	كاین دلم از صلحها هم میرمد
123.33 * بر سر این ریشها نیشم مزن	زخمها بر جان بی خویشم مزن 
123.34 گر خمش كردی و گرنه آن كنم	كه همین دم ترك خان و مان كنم
123.35 پا تهی گشتن به است از کفش تنگ	رنج غربت به که اندر خانه جنگ 

124. مراعات كردن زن شوهر را و استغفار كردن از گفتۀ خویش 
124.1 زن چو دید او را كه تند و توسن است	گشت گریان، گریه خود دام زن است 
124.2 گفت از تو كی چنین پنداشتم	از تو من امید دیگر داشتم 
124.3 زن در آمد از طریق نیستی	گفت من خاك شمایم، نه ستی 
124.4 جسم و جان و هر چه هستم آن توست	حكم و فرمان جملگی فرمان توست 
124.5 گر ز درویشی دلم از صبر جست	بهر خویشم نیست، آن بهر تو است 
124.6 تو مرا در دردها بودی دوا	من نمی خواهم كه باشی بی نوا
124.7 جان تو، كز بهر خویشم نیست این	از برای توستم این بانگ و حنین 
124.8 خویش  من و الله، كه بهر خویش تو	هر نفس خواهد كه میرد پیش تو
124.9 كاش جانت، كش روان من فدی	از ضمیر جان من واقف شدی 
124.10 چون تو با من این چنین بودی به ظن	هم ز جان بیزار گشتم هم ز تن 
124.11 خاك را بر سیم و زر كردیم چون	تو چنینی با من، ای جان را سكون 
124.12 تو كه در جان و دلم جا می كنی	زین قدر از من تبرا می كنی 
124.13 تو تبرا كن كه هستت دستگاه	ای تبرّای ترا جان عذر خواه 
124.14 یاد میكن آن زمانی را كه من	چون صنم بودم تو بودی چون شمن 
124.15 بنده بر وفق تو دل افروخته است	هر چه گویی بخت، گوید سوخته است 
124.16 من سپاناخ تو با هر چم پزی	یا ترش با یا كه شیرین میسزی 
124.17 كفر گفتم، نك به ایمان آمدم	پیش حكمت از سر جان آمدم 
124.18 خوی شاهانۀ ترا نشناختم	پیش تو، گستاخ خود در تاختم 
124.19 چون ز عفو تو چراغی ساختم	توبه كردم اعتراض انداختم 
124.20 می نهم پیش تو شمشیر و كفن	میكشم پیش تو گردن را، بزن 
124.21 از فراق تلخ می گویی سخن	هر چه خواهی كن، ولیكن این مكن 
124.22 در تو از من عذر خواهی هست سر	با تو بی  من او شفیعی مستمر
124.23 عذر خواهم در درونت، خلق توست	ز اعتماد او، دل من جرم جست 
124.24 رحم كن پنهان ز خود ای خشمگین	ای كه خلقت به ز صد من انگبین 
124.25 زین نسق می گفت با لطف و گشاد	در میان گریه، بر روی اوفتاد
124.26 گریه چون از حد گذشت و های های	از حنینش مرد را دل شد زجای 
124.27 چون قرارش ماند و صبرش بجای؟	زانکه بی گریه بد او خود دلربای
124.28 شد از آن باران یكی برقی پدید	زد شراری در دل مرد وحید
124.29 آنكه بندۀ روی خوبش بود مرد	چون بود، چون بندگی آغاز كرد؟
124.30 آنكه از كبرش دلت لرزان بود	چون شوی، چون پیش تو گریان شود؟
124.31 آنكه از نازش دل و جان خون بود	چون كه آید در نیاز او، چون بود؟
124.32 آنكه در جور و جفایش دام ماست	عذر ما چه بود، چو او در عذر خاست؟ 
124.33 * آنکه جز خونریزیش کاری نبود	چون نهد گردن، زهی سودا و سود 
124.34 * آنکه جز گردن کشی ناید از او	خوش درآید باتو چون باشد، بگو 
124.35 زین للنّاس حق آراسته ست	زآنچه حق آراست، چون تانند رست ؟
124.36 چون پی یسكن الیهاش آفرید	كی تواند آدم از حوا برید؟
124.37 رستم زال ار بود وز حمزه بیش	هست در فرمان اسیر زال خویش 
124.38 آنكه عالم مست گفتش آمدی	كلمینی یا حمیراء می زدی 
124.39 آب غالب شد بر آتش از نهیب	زآتش او جوشد چو باشد در حجیب 
124.40 چون كه دیگی حایل آید هر دو را	نیست كرد آن آب را، كردش هوا
124.41 ظاهرا بر زن چو آب ار غالبی	باطنا مغلوب و زن را طالبی 
124.42 این چنین خاصیتی در آدمی است	مهر حیوان را كم است، آن از كمی است 

125. در بیان این خبر كه انهن یغلبن العاقل و یغلبهن الجاهل 
125.1 گفت پیغمبر كه زن بر عاقلان	غالب آید سخت و بر صاحب دلان 
125.2 باز بر زن جاهلان غالب شوند	زآنكه ایشان تند و بس خیره روند
125.3 كم بودشان رقت و لطف و وداد	زآنكه حیوانی است غالب بر نهاد
125.4 مهر و رقت وصف انسانی بود	خشم و شهوت وصف حیوانی بود
125.5 پرتو حق است آن معشوق نیست	خالق است آن گوئیا مخلوق نیست 

126. تسلیم كردن مرد خود را به امر زن و اعتراض او را اشاره حق دانستن. نظامی در شیرین و خسرو فرموده: 
بنزد عقل هر داننده ای هست --- كه با گردنده گرداننده ای هست 
از آن چرخه که گرداند زن پیر --- قیاس چرخ کردونرا همی گیر
126.1 مرد ز آن گفتن پشیمان شد چنان	كز عوانی ساعت مردن عوان 
126.2 گفت خصم جان جان چون آمدم؟	بر سر جان من لگدها چون زدم؟ 
126.3 * چون قضا آید نماند فهم و رای	کس نمیداند قضا را جز خدای 
126.4 چون قضا آید فرو پوشد بصر	تا نداند عقل ما پا را ز سر
126.5 * زان امام المتقین داد این خبر	گفت اذا جاء القضا عمی البصر 
126.6 چون قضا بگذشت، خود را میخورد	پرده بدریده، گریبان میدرد
126.7 مرد گفت ای زن پشیمان می شوم	گر بدم كافر مسلمان می شوم 
126.8 من گنه كار توام رحمی بكن	عذر من بپذیر و بشنو این سخن 
126.9 كافر پیر ار پشیمان می شود	چون كه عذر آرد مسلمان می شود
126.10 حضرتی پر رحمت است و پر كرم	عاشق او، هم وجود و هم عدم 

127. در بیان آن كه موسی علیه السلام و فرعون هر دو مسخر مشیت اند چنانكه زهر و پادزهر و ظلمات و نور و مناجات كردن فرعون با حق تعالی
127.1 كفر و ایمان عاشق آن كبریا	مس و نقره بندۀ آن كیمیا
127.2 موسی و فرعون معنی را رهی	ظاهر این ره دارد و آن بیرهی 
127.3 روز موسی پیش حق نالان شده	نیم شب فرعون گریان آمده 
127.4 كاین چه غل است ای خدا بر گردنم	ور نه غل باشد، كه گوید من منم؟ 
127.5 زآنكه موسی را منور كرده ای	مر مرا هم ز آن مكدر كرده ای 
127.6 زآنكه موسی را تو مه رو كرده ای	ماه جانم را سیه رو كرده ای 
127.7 بهتر از ماهی نمود استاره ام	چون خسوف آمد، چه باشد چاره ام ؟
127.8 نوبتم گر رب و سلطان می زنند	مه گرفت و خلق پنگان میزنند
127.9 میزنند آن طاس و غوغا می كنند	ماه را از زخمه رسوا می كنند
127.10 من كه فرعونم ز شهرت وای من	زخم طاس آن ربی الاعلای من 
127.11 خواجه تاشانیم اما تیشه ات	می شكافد شاخ را در بیشه ات 
127.12 باز شاخی را موصل می كنی	شاخ دیگر را معطل می كنی
127.13 شاخ را بر تیشه دستی هست؟ نی	هیچ شاخ از دست تیشه رست؟ نی 
127.14 حق آن قدرت كه در تیشه توراست	از كرم كن این كجی ها را تو راست 
127.15 باز با خود گفته فرعون ای عجب	من نه در یا ربناام جمله شب؟ 
127.16 در نهان خاكی و موزون می شوم	چون به موسی می رسم چون می شوم؟ 
127.17 رنگ زر قلب ده تو می شود	پیش آتش چون سیه رو می شود
127.18 نی كه قلب و قالبم در حكم اوست	لحظه ای مغزم كند، یك لحظه پوست 
127.19 یکدمی ماهم كند، یك دم سیاه	خود چه باشد غیر این كار اله 
127.20 سبز گردم چون كه گوید كشت باش	زرد گردم چون كه گوید زشت باش 
127.21 پیش چوگانهای حكم كن فكان	میدویم اندر مكان و لامكان 
127.22 چون كه بیرنگی اسیر رنگ شد	موسیی با موسیی در جنگ شد
127.23 چون به بیرنگی رسی كان داشتی	موسی و فرعون دارند آشتی 
127.24 گر ترا آید بر این گفته سؤال	رنگ كی خالی بود از قیل و قال؟ 
127.25 این عجب كاین رنگ از بیرنگ خاست	رنگ با بی رنگ چون در جنگ خاست؟ 
127.26 اصل روغن زآب افزون میشود	عاقبت با آب ضد چون میشود؟
127.27 چون كه روغن را زآب اسرشته اند	آب با روغن چرا ضد گشته اند؟
127.28 چون گل از خار است و خار از گل چرا	هر دو در جنگند و اندر ماجرا
127.29 یا نه جنگ است این برای حكمت است	همچو جنگ خر فروشان صنعت است 
127.30 یا نه این است و نه آن، حیرانی است	گنج باید جست، این ویرانی است 
127.31 آنچه تو گنجش توهم میكنی	زآن توهم گنج را گم می كنی 
127.32 چون عمارت دان تو وهم و رایها	گنج نبود در عمارت جایها
127.33 در عمارت هستی و جنگی بود	نیست را از هستها ننگی بود
127.34 نی كه هست از نیستی فریاد كرد؟	بلكه نیست آن هست را واداد كرد
127.35 تو مگو كه من گریزانم ز نیست	بلكه او از تو گریزان است، ایست 
127.36 ظاهرا می خواندت او سوی خود	وز درون میراندت با چوب رد
127.37 قومی اندر آتش سوزان چو ورد	قومی اندر گلستان با رنج و درد
127.38 نعلهای باژگونه ست ای سلیم	نفرت فرعون را  دان از كلیم 

128. سبب حرمان اشقیا از دو جهان كه خسر الدّنْیا و الْآخرة
128.1 چون حكیمك اعتقادی كرده است	كاسمان بیضه، زمین چون زرده است 
128.2 گفت سائل چون بماند این خاكدان	در میان  این محیط آسمان؟ 
128.3 همچو قندیلی معلق در هوا	نی بر اسفل میرود، نی بر علی 
128.4 آن حكیمش گفت كز جذب سما	از جهات شش بماند اندر هوا
128.5 چون ز مغناطیس قبه ریخته	در میان ماند آهنی آویخته 
128.6 آن دگر گفت آسمان با صفا	كی كشد در خود زمین تیره را
128.7 بلكه دفعش میكند از شش جهات	تا بماند در میان عاصفات 
128.8 پس ز دفع خاطر اهل كمال	جان فرعونان بماند اندر ضلال 
128.9 پس ز دفع این جهان و آن جهان	مانده اند این بی رهان بی این و آن 
128.10 سركشی از بندگان ذو الجلال	زانكه دارند از وجود تو ملال 
128.11 كهربا دارند چون پیدا كنند	كاه هستی ترا شیدا كنند
128.12 كهربای خویش چون پنهان كنند	زود تسلیم ترا طغیان كنند
128.13 آن چنانكه مرتبۀ حیوانی است	كاو اسیر و سغبۀ انسانی است 
128.14 مرتبۀ انسان به دست اولیا	سغبه چون حیوان شناسش ای كیا
128.15 بندۀ خود خواند احمد در رشاد	جمله عالم را بخوان قلْ یا عباد
128.16 عقل تو همچون شتربان، تو شتر	میكشاند هر طرف در حكم مر
128.17 عقل عقلند اولیا و عقلها	بر مثال اشتران تا انتها
128.18 اندر ایشان بنگر آخر ز اعتبار	یك قلاوز است جان صد هزار
128.19 چه قلاوز و چه اشتربان؟ بیاب	دیده ای، كان دیده بیند آفتاب 
128.20 نك جهان در شب بمانده میخ دوز	منتظر موقوف خورشید است و روز
128.21 اینت خورشیدی نهان در ذره ای	شیر نر در پوستین بره ای 
128.22 اینت دریائی نهان در زیر كاه	پا بر این كه هین منه با اشتباه 
128.23 اشتباهی و گمانی در درون	رحمت حق است بهر رهنمون 
128.24 هر پیمبر فرد آمد در جهان	فرد بود و صد جهانش در نهان 
128.25 عالم كبری به قدرت سخره كرد	كرد خود را در كهین نقشی نورد
128.26 ابلهانش فرد دیدند و ضعیف	كی ضعیف است آن كه با شه شد حریف؟ 
128.27 ابلهان گفتند مردی بیش نیست	وای آن كاو عاقبت اندیش نیست 
128.28 * عاقبت دیدن بود از کاملی	دور بودن هر نفس از جاهلی 

129. حقیر دیدن خصمان صالح ناقۀ صالح را، چون حق تعالی خواهد لشكری را هلاك گرداند در نظر ایشان خصمان را حقیر نماید و یقلّلكمْ فی أعْینهمْ لیقْضی الله أمْرا كان مفْعولا
129.1 * بشنو اکنون قصه صالح روان	بگذر از صورت طلب معنی آن 
129.2 * زانکه صورت بین نبیند عاقبت	عاقبت بینی، بیابی عافیت 
129.3 ناقۀ صالح به صورت بد شتر	پی بریدندش ز جهل آن قوم مر
129.4 از برای آب جو خصمش شدند	آب كور و نان كور ایشان بدند
129.5 ناقة الله آب خورد از جوی میغ	آب حق را داشتند از حق دریغ 
129.6 ناقۀ صالح چو جسم صالحان	شد كمینی در هلاك طالحان 
129.7 تا بر آن امت ز حكم مرگ و درد	 ناقة الله و سقْیاها چه كرد
129.8 شحنۀ قهر خدا ز یشان بجست	خونبهای اشتری شهری درست 
129.9 * روح صالح بر مثال اشتریست	نفس گمره مر ورا چون پی بریست 
129.10 روح همچون صالح و تن ناقه است	روح اندر وصل و تن در فاقه است 
129.11 روح صالح قابل آفات نیست	زخم بر ناقه بود بر ذات نیست 
129.12 روح صالح قابل آزار نیست	نور یزدان سغبۀ كفار نیست 
129.13 حق از آن پیوست با جسمی نهان	تاش آزارند و بینند امتحان 
129.14 بیخبر كآزار این آزار اوست	آب این خم متصل با آب جوست 
129.15 زآن تعلق كرد با جسمش اله	تا كه گردد جمله عالم را پناه 
129.16 كس نیابد بر دل ایشان ظفر	بر صدف آمد ضرر نی بر گهر
129.17 ناقۀ جسم ولی را بنده باش	تا شوی با روح صالح خواجه  تاش 
129.18 گفت صالح چون كه كردید این حسد	بعد سه روز از خدا نقمت رسد
129.19 بعد سه روز دگر از جان ستان	آفتی آید كه دارد سه نشان 
129.20 رنگ روی جمله تان گردد دگر	رنگ رنگ مختلف اندر نظر
129.21 روز اول رویتان چون زعفران	در دوم رو سرخ همچون ارغوان 
129.22 در سوم گردد همه روها سیاه	بعد از آن اندر رسد قهر اله 
129.23 گر نشان خواهید از من زین وعید	كرۀ ناقه به سوی كه دوید
129.24 * کرّه ناقه به سویت که دوان	شد چنانکه باد در وقت خزان؟ 
129.25 گر توانیدش گرفتن چاره هست	ور نه خود مرغ امید از دام جست 
129.26 * چون شنیدند این از او جمله بتگ	در دویدند از پی اشتر چو سگ 
129.27 كس نتانست اندر آن كرّه رسید	رفت و در كهسارها شد ناپدید
129.28 همچو روح پاک کو از تنگ تن	میگریزد جانب ربّ المنن
129.29 گفت دیدید این قضا مبرم شده است	صورت امید را گردن زده است 
129.30 كرۀ ناقه چه باشد، خاطرش	كه بجا آرید ز احسان و برش 
129.31 گر بجا آید دلش رستید از آن	ور نه نومیدید و ساعد ها گزان 
129.32 چون شنیدند این وعید منكدر	چشم بنهادند آن را منتظر
129.33 روز اول روی خود دیدند زرد	میزدند از ناامیدی آه سرد
129.34 سرخ شد روی همه روز دوم	نوبت اومید و توبه گشت گم 
129.35 شد سیه روز سوم روی همه	حكم صالح راست شد بی ملحمه 
129.36 چون همه در ناامیدی سر زدند	همچو اشتر در دو زانو آمدند
129.37 در نبی آورد جبریل امین	شرح این زانو زدن را جاثمین 
129.38 زانو آن دم زن كه تعلیمت كنند	وز چنین زانو زدن بیمت كنند
129.39 منتظر گشتند زخم قهر را	قهر آمد نیست كرد آن شهر را
129.40 صالح از خلوت به سوی شهر رفت	شهر دید اندر میان دود و تفت 
129.41 ناله از اجزای ایشان می شنید	نوحه پیدا، نوحه گویان ناپدید
129.42 * گریه چون از حد گذشت و هایهای	گریه های جان فزای دلربای 
129.43 ز استخوانهاشان شنید او ناله ها	اشك خون از جانشان چون ژاله ها
129.44 صالح آن بشنید و گریه ساز كرد	نوحه بر نوحه گران آغاز كرد
129.45 گفت ای قوم بباطل زیسته	وز شما من پیش حق بگریسته 
129.46 حق بگفته صبر كن بر جورشان	پندشان ده، بس نماند از دورشان 
129.47 من بگفته پند شد بند از جفا	شیر پند از مهر جوشد وز صفا
129.48 بس كه كردید از جفا بر جای من	شیر پند افسرد در رگهای من 
129.49 حق مرا گفته ترا لطفی دهم	بر سر آن زخمها مرهم نهم 
129.50 صاف كرده حق دلم را چون سما	روفته از خاطرم جور شما
129.51 در نصیحت من شده بار دگر	گفته امثال و سخنها چون شكر
129.52 شیر تازه از شكر انگیخته	شیر و شهدی با سخن آمیخته 
129.53 در شما چون زهر گشته این سخن	زآنكه زهرستان بدید از بیخ و بن 
129.54 چون شوم غمگین كه غم شد سر نگون	غم شما بودید ای قوم حرون 
129.55 هیچ كس بر مرگ غم نوحه كند؟	ریش و سر چون شد، كسی مو بر كند؟
129.56 رو بخود كرد و بگفت ای نوحه گر	نوحه ات را می نیرزد این نفر
129.57 كژ مخوان ای راست خوانندۀ مبین	كیف آسا خلف قومٍ آخرین 
129.58 باز اندر چشم و دل او گریه یافت	رحمتی بی علتی بر وی بتافت 
129.59 قطره می بارید و حیران گشته بود	قطرۀ بی علت از دریای جود
129.60 عقل میگفتش که این گریه ز چیست	بر چنان افسوسیان شاید گریست 
129.61 بر چه می گریی بگو بر فعلشان	بر سپاه كینه بد نعلشان 
129.62 بر دل تاریك پر زنگارشان	بر زبان زهر همچون مارشان 
129.63 بر دم و دندان سگسارانه شان	بر دهان و چشم كژدم خانه شان 
129.64 بر ستیز و تسخر و افسوسشان	شكر كن چون كرد حق محبوسشان 
129.65 دستشان كژ، پایشان كژ، چشم كژ	مهرشان كژ، صلح شان كژ، خشم كژ
129.66 از پی تقلید و از رایات نقل	پا نهاده بر جمال پیر عقل 
129.67 پیر خر نی، جمله گشته پیر خر	از زبان و چشم و گوش همدگر
129.68 از بهشت آورد یزدان بردگان	تا نمایدشان سقر پروردگان 
129.69 اهل نار و خلد را بین هم دكان	در میانشان برْزخٌ لا یبغیان 

130. تفسیر آیه کریمه مرج الْبحْرین یلْتقیان بینهما برْزخٌ لا یبْغیان
130.1 اهل نار و اهل نور آمیخته	در میانشان كوه قاف انگیخته 
130.2 * اهل نار و نور با هم درمیان	در میانشان بحر ژرفی بیکران 
130.3 همچو در كان، خاك و زر كرد اختلاط	در میانشان صد بیابان و رباط
130.4 همچنان كه عقد در درّ و شبه	مختلط چون میهمان یك شبه 
130.5 * صالح و طالح بصورت مشتبه	دیده بگشا که تو گردی منتبه 
130.6 بحر را نیمیش شیرین چون شكر	طعم شیرین، رنگ روشن چون قمر
130.7 نیم دیگر تلخ همچون زهر مار	طعم تلخ و رنگ مظلم قیروار
130.8 هر دو بر هم می زنند از تحت و اوج	بر مثال آب دریا موج موج 
130.9 صورت بر هم زدن از چشم تنگ	اختلاط جانها در صلح و جنگ 
130.10 موجهای صلح بر هم می زنند	كینه ها از سینه ها بر می كنند
130.11 موجهای جنگ بر شكل دگر	مهرها را می كند زیر و زبر
130.12 مهر تلخان را به شیرین می كشد	ز آن كه اصل مهرها باشد رشد
130.13 قهر شیرین را به تلخی می برد	تلخ با شیرین كجا اندر خورد
130.14 تلخ و شیرین زین نظر ناید پدید	از دریچۀ عاقبت دانند دید
130.15 چشم آخر بین تواند دید راست	چشم آخر بین غرور است و خطاست 
130.16 ای بسا شیرین كه چون شكر بود	لیك زهر اندر شكر مضمر بود
130.17 آن كه زیركتر بود بشناسدش	چونکه دید از دورش اندر کشمکش
130.18 * وآن دگر بشناسدش چون بو کند	و آن دگر چون بر لب و دندان زند 
130.19 وآن دگر در پیش رو بوئی برد	وآن دگر چون دست بنهد کر درد
130.20 پس لبش ردش كند پیش از گلو	گر چه نعره می زند شیطان كلوا
130.21 و آن دگر را در گلو پیدا كند	و آن دگر را در بدن رسوا كند
130.22 و آن دگر را در حدث سوزش دهد	خرج آن از دخل آموزش دهد
130.23 و آن دگر را بعد ایام و شهور	و آن دگر را بعد مرگ از قعر گور
130.24 ور دهندش مهلت اندر قعر گور	لا بد آن پیدا شود یوم النشور
130.25 هر نبات و شكری را در جهان	مهلتی پیداست از دور زمان 
130.26 سالها باید كه تا از آفتاب	لعل یابد رنگ و رخشانی و تاب 
130.27 * پنجسال و هفت باید تا درخت	یابد از میوه رسانی فرّ و بخت 
130.28 باز ترّه در دو ماه اندر رسد	باز تا سالی گل احمر رسد
130.29 بهر این فرمود حق عز وجل	سوره الانعام در ذكر اجل 
130.30 این شنیدی مو به مویت گوش باد	آب حیوان است خوردی نوش باد
130.31 آب حیوان خوان مخوان این را سخن	جان نو بین در تن حرف كهن 
130.32 نكتۀ دیگر تو بشنو ای رفیق	همچو جان، او سخت پیدا و رقیق 
130.33 در مقامی هست این هم زهر مار	از تصاریف خدایی خوش گوار
130.34 در مقامی زهر و در جایی دوا	در مقامی كفر و در جایی روا
130.35 * در مقامی خار  و در جائی چو گل	در مقامی سرکه در جائی چو مل 
130.36 * در مقامی خوف و در جائی رجا	در مقامی بخل و در جائی سخا 
130.37 * در مقامی فقر و در جائی غنا	در مقامی قهر و در جائی رضا 
130.38 * در مقامی جور و در جائی وفا	در مقامی منع و در جائی عطا 
130.39 * در مقامی درد و در جائی صفا	در مقامی خاک و در جائی گیا 
130.40 * در مقامی عیب و در جائی هنر	در مقامی سنگ و در جائی گهر 
130.41 * در مقامی حنظل و جائی شکر	در مقامی خشکی و جائی مطر 
130.42 * در مقامی ظلم و جائی محض عدل	در مقامی جهل و جائی عین عقل 
130.43 گر چه آنجا آن گزند جان بود	چون بدینجا در رسد درمان بود
130.44 آب در غوره ترش باشد و لیك	چون به انگوری رسد، شیرین و نیك 
130.45 باز در خم او شود تلخ و حرام	در مقام سركگی نعم الادام
130.46 * اینچنین باشد تفاوت در امور	مرد کامل این شناسد در ظهور 

131. در بیان آنكه آنچه ولی کامل كند، مرید را نشاید گستاخی كردن و همان فعل كردن، كه حلوا طبیب را زیان ندارد و مریض را زیان دارد و سرما و برف انگور رسیده را زیان ندارد اما غوره را زیان دارد، كه در راهست و نارسیده، كه لیغْفر لك الله ما تقدّم منْ ذنْبك و ما تأخّر
131.1 گر ولی زهری خورد، نوشی شود	ور خورد طالب، سیه هوشی شود
131.2 رب هبْ لی از سلیمان آمده ست	كه مده غیر مرا این ملك دست 
131.3 تو مكن با غیر من این لطف و جود	این حسد را ماند، اما آن نبود
131.4 نكتۀ لا ینْبغی می خوان به جان	سر منْ بعْدی ز بخل او مدان 
131.5 بلكه اندر ملك دید او صد خطر	مو به مو ملك جهان بد بیم سر
131.6 بیم سر یا بیم سرّ یا بیم دین	امتحانی نیست ما را مثل این 
131.7 پس سلیمان همتی باید كه او	بگذرد زین صد هزاران رنگ و بو
131.8 با چنان قوت كه او را بود هم	موج آن ملكش فرومی بست دم 
131.9 * خوان که القینا علی کرسیه	چون بماند از تخت و ملک خود تهی 
131.10 چون بر او بنشست زین اندوه گرد	بر همه شاهان عالم رحم كرد
131.11 شد شفیع و گفت این ملك و لوا	با كمالی ده، كه دادی مر مرا
131.12 هر كه را بدهی و بكنی آن كرم	او سلیمان است و آن كس هم منم 
131.13 او نباشد بعدی، او باشد معی	خود معی چه بود؟ منم بی مدعی 
131.14 شرح این فرض است گفتن لیك من	باز می گردم به قصۀ مرد و زن 

132. مخلص ماجرای عرب و جفت او در فقر و شکایت
132.1 ماجرای مرد و زن را مخلصی	باز می جوید درون مخلصی 
132.2 ماجرای مرد و زن افتاد نقل	این مثال نفس خود میدان و عقل 
132.3 این زن و مردی كه نفس است و خرد	نیك پابست است بهر نیك و بد
132.4 وین دو پابسته در این خاكی سرا	روز و شب در جنگ و اندر ماجرا
132.5 زن همی جوید هویج خانگاه	یعنی آب رو و نان و خوان و جاه 
132.6 نفس همچون زن پی چاره گری	گاه خاكی گاه جوید سروری 
132.7 عقل خود زین فكرها آگاه نیست	در دماغش جز غم الله نیست 
132.8 گر چه سر قصه این دانه است و دام	صورت قصه شنو اكنون تمام 
132.9 گر بیان معنوی كامل شدی	خلق عالم عاطل و باطل بدی 
132.10 گر محبت فكرت و معنیستی	صورت صوم و نمازت نیستی 
132.11 هدیه های دوستان با یکدگر	نیست اندر دوستی الا صور
132.12 تا گواهی داده باشد هدیه ها	بر محبتهای مضمر در خفا
132.13 ز آن كه احسانهای ظاهر شاهدند	بر محبتهای سرّ ای ارجمند
132.14 شاهدت گه راست باشد گه دروغ	مست گاهی از می و گاهی ز دوغ 
132.15 دوغ خورده مستئی پیدا كند	های و هوی و سر گرانیها كند
132.16 آن مرائی در صلاة و در صیام	مینماید جدّ و جهدی بس تمام
132.17 تا گمان آید كه او مست ولاست 	چون حقیقت بنگری غرق ریاست
132.18 حاصل افعال برونی رهبر است	تا نشان باشد بر آن چه مضمر است 
132.19 * راهبر گه حق بود گاهی غلط	گه گزیده باشد و گاهی سقط 
132.20 یا رب آن تمییز ده ما را به خواست	تا شناسیم آن نشان كژ ز راست 
132.21 حس را تمییز دانی چون شود؟	آن كه حس ینظر بنور الله بود
132.22 ور اثر نبود سبب هم مظهر است	همچو خویشی كز محبت مخبر است 
132.23 نبود آن كه نور حقش شد امام	مر اثرها یا سببها را غلام 
132.24 * چونکه نور الله درآمد در مشام	مر اثر را یا سبب نبود غلام 
132.25 تا محبت در درون شعله زند	زفت گردد وز اثر فارغ كند
132.26 حاجتش نبود پی اعلام مهر	چون محبت نور خود زد بر سپهر
132.27 هست تفصیلات تا گردد تمام	این سخن لیكن بجو تو، و السلام 
132.28 گر چه شد معنی در این صورت پدید	صورت از معنی قریب است و بعید
132.29 در دلالت همچو آبند و درخت	چون به ماهیت روی، دورند سخت 
132.30 * دانه بین کز آب و خاک و آفتاب	چون درختی گشت عالم در شتاب 
132.31 * ور به ماهیت بگردانی نظر	دور دورند این همه از یکدگر 
132.32 ترك ماهیات و خاصیات گو	شرح كن احوال آن دو رزق جو

133. دل نهادن عرب بر التماس دل بر خویش و سوگند خوردن كه در این تسلیم مرا حیلتی و امتحانی نیست
133.1 * باز گو از ماجرای مرد و زن	زانکه انجامی ندارد این سخن 
133.2 مرد گفت اكنون گذشتم از خلاف	حكم داری، تیغ بر كش از غلاف 
133.3 هر چه گوئی مر ترا فرمان برم	ور بد و نیك آید آن را ننگرم 
133.4 در وجود تو شوم من منعدم	چون محبم، حبّ یعمی و یصمّ 
133.5 گفت زن آهنگ برّم می كنی	یا به حیلت كشف سرّم می كنی 
133.6 گفت و الله عالم السرّ الخفی	كافرید از خاك آدم را صفی 
133.7 در سه گز قالب كه دادش وانمود	آنچه در الواح و در ارواح بود
133.8 * یاد دادش لوح محفوظ وجود	تا بدانست آنچه در الواح بود 
133.9 تا ابد هر چه که از پس بود و پیش	درس كرد از علمّ الاسماء خویش 
133.10 تا ملك بی خود شد از تدریس او	قدس دیگر یافت از تقدیس او
133.11 آن گشادیشان كه آدم وا نمود	در گشاد آسمانهاشان نبود
133.12 در فراخی عرصۀ آن پاك جان	تنگ آمد عرصۀ هفت آسمان 
133.13 گفت پیغمبر كه حق فرموده است	من نگنجم هیچ در بالا و پست 
133.14 در زمین و آسمان و عرش نیز	من نگنجم این یقین دان ای عزیز
133.15 در دل مومن بگنجم ای عجب	گر مرا جوئی در آن دلها طلب 
133.16 گفت فادخل فی عبادی تلتقی	جنة من رؤیتی یا متقی 
133.17 عرش با آن نور و با پهنای خویش	چون بدید او را برفت از جای خویش 
133.18 خود بزرگی عرش باشد بس پدید	لیك صورت كیست چون معنی رسید
133.19 هر ملك می گفت ما را پیش از این	الفتی می بود با روی زمین 
133.20 تخم خدمت در زمین می كاشتیم	ز آن تعلق ما عجب می داشتیم 
133.21 كاین تعلق چیست با این خاكمان	چون سرشت ما بدست از آسمان 
133.22 الف این انوار با ظلمات چیست	چون تواند نور با ظلمات زیست 
133.23 آدما آن الف از بوی تو بود	زآنكه جسمت را زمین بد تار و پود
133.24 جسم خاكت را از اینجا یافتند	نور پاكت را در اینجا تافتند
133.25 اینكه جان ما ز روحت یافته ست	پیش پیش از خاك آن می تافته ست 
133.26 در زمین بودیم و غافل از زمین	غافل از گنجی كه بد در وی دفین 
133.27 چون سفر فرمود ما را ز آن مقام	تلخ شد ما را از این تحویل كام 
133.28 تا كه حجتها همی گفتیم ما	كه بجای ما كه آید ای خدا
133.29 نور این تسبیح و این تهلیل را	میفروشی بهر قال و قیل را
133.30 حكم حق گسترد بهر ما بساط	كه بگوئید از طریق انبساط
133.31 هر چه آید بر زبانتان بی حذر	همچو طفلان یگانه با پدر
133.32 * ما همی دانیم خود راز شما	لیک میخواهیم آواز شما 
133.33 ز آن كه این دمها اگر نالایق است	رحمت من بر غضب هم سابق است 
133.34 از پی اظهار این سبق، ای ملك	در تو بنهم داعیۀ اشكال و شك 
133.35 تا بگوئی و نگیرم بر تو من	منكر حلمم نیارد دم زدن 
133.36 صد پدر صد مادر، اندر حلم ما	هر نفس زاید، در افتد در فنا
133.37 حلم ایشان، كف بحر حلم ماست	كف رود آید، ولی دریا به جاست 
133.38 خود چه گویم پیش آن در این صدف	نیست الا كف كف كف كف 
133.39 حقّ آن كف، حق آن دریای صاف	كه امتحانی نیست، این گفت و نه لاف 
133.40 از سر مهر و صفاء است و خضوع	حق آن كس كه بدو دارم رجوع 
133.41 گر به پیشت امتحان است این هوس	امتحان را امتحان كن یك نفس 
133.42 سرّ مپوشان تا پدید آید سرّم	امر كن تو هر چه بر وی قادرم 
133.43 دل مپوشان تا پدید آید دلم	تا قبول آرم هر آن چه قابلم 
133.44 چون كنم؟ در دست من چه چاره است؟	در نگر تا جان من چه كاره است 

134. تعیین كردن زن طریق طلب روزی شوی خود را و قبول او
134.1 گفت زن نك آفتابی تافته است	عالمی زو روشنایی یافته است 
134.2 نایب رحمان خلیفۀ كردگار	شهر بغداد است از وی چون بهار
134.3 گر بپیوندی بدان شه، شه شوی	سوی هر ادبار تا كی می روی 
134.4 دوستی مقبلان چون كیمیاست	چون نظرشان، كیمیائی خود كجاست؟ 
134.5 چشم احمد بر ابو بكری زده	او ز یك تصدیق صدیق آمده 
134.6 گفت من شه را پذیرا چون شوم؟	بی بهانه سوی او من چون روم ؟
134.7 نسبتی باید مرا یا حیلتی	هیچ پیشه راست شد بی آلتی؟ 
134.8 همچو مجنونی كه بشنید از یكی	كه مرض آمد به لیلی اندكی 
134.9 گفت آوه بی بهانه چون روم؟	ور بمانم از عیادت چون شوم؟ 
134.10 لیتنی كنت طبیبا حاذقا	كنت أمشی نحو لیلی شائقا
134.11 قل تعالوا گفت حق ما را بدان	تا بود شرم اشكنی ما را نشان 
134.12 شب پران را گر نظر و آلت بدی	روزشان جولان و خوش حالت بدی 
134.13 گفت چون شاه كرم میدان رود	عین هر بی آلتی آلت شود
134.14 زآنكه آلت دعوی است و هستی است	كار در بی آلتی و پستی است 
134.15 گفت كی بی آلتی سودا كنم؟	تا نه من بی آلتی پیدا كنم 
134.16 پس گواهی بایدم بر مفلسی	تا شهم رحمی كند در مفلسی 
134.17 تو گواهی غیر گفت و گو و رنگ	وانما تا رحم آرد شاه شنگ 
134.18 كاین گواهی كه ز گفت و رنگ بد	نزد آن قاض القضاة آن جرح شد
134.19 * پس گواهی زاندرون میبایدم	نی گواهی برون میبایدم 
134.20 صدق میباید گواه حال او	تا بتابد نور او بی قال او
134.21 گفت زن صدق آن بود كز بود خویش	پاك برخیزی تو از مجهود خویش 

135. هدیه بردن آن اعرابی سبوی آب باران از میان بادیه سوی بغداد نزد خلیفه و پنداشتن كه آن جا هم قحط آب است 
135.1 آب باران است ما را در سبو	ملكت و سرمایه و اسباب تو
135.2 این سبوی آب را بردار و رو	هدیه ساز و پیش شاهنشاه شو
135.3 گو كه ما را غیر از این اسباب نیست	در مفازه هیچ به زین آب نیست 
135.4 گر خزانه اش پر ز درّ فاخر است	این چنین آبش نباشد، نادر است 
135.5 چیست آن كوزه تن محصور ما	اندر آن آب حواس شور ما
135.6 ای خداوند این خم و كوزۀ مرا	در پذیر از فضل الله اشتری 
135.7 كوزه ای با پنج لوله  پنج حس	پاك دار این آب را از هر نجس 
135.8 تا شود زین كوزه منفذ سوی بحر	تا بگیرد كوزۀ ما خوی بحر
135.9 تا چو هدیه پیش سلطانش بری	پاك بیند باشدش شه مشتری 
135.10 بی نهایت گردد آبش بعد از آن	پر شود از كوزۀ ما صد جهان 
135.11 لوله ها بر بند و پر دارش ز خم	گفت غضوا عن هوا ابصاركم 
135.12 ریش او پر باد، كاین هدیه كراست؟	لایق چون آن شهی، این است راست 
135.13 وآن نمی دانست كانجا بر گذر	هست جاری دجلۀ همچون شكر
135.14 در میان شهر چون دریا روان	پر ز كشتیها و شست ماهیان 
135.15 رو بر سلطان و كار و بار بین	حس تجْری تحْتها الأنهار بین 
135.16 این چنین حسها و ادراكات ما	قطره ای باشد در آن بهر صفا
135.17 * باز جوی و باز بین و بازیاب	از که از من عنده امّ الکتاب 

136. در نمد دوختن زن سبوی آب را و مهر بر وی نهادن از اعتقاد 
136.1 مرد گفت آری سبو را سر ببند	هین كه این هدیه است ما را سودمند
136.2 در نمد در دوز تو این كوزه را	تا گشاید شه به هدیه روزه را
136.3 كاین چنین، اندر همه آفاق نیست	جز رحیق و مایۀ اذواق نیست 
136.4 زآنكه ایشان ز آبهای تلخ و شور	دائما پر علت اند و نیم كور
136.5 مرغ كآب شور باشد مسكنش	او چه داند جای آب روشنش 
136.6 ایكه اندر چشمۀ شور است جات	تو چه دانی شط و جیحون و فرات 
136.7 ای تو نارسته از این فانی رباط	تو چه دانی صحو و سكر و انبساط
136.8 ور بدانی نقلت از ابّ وز جدّ است	پیش تو این نامها چون ابجد است 
136.9 ابجد و هوز چه؟ فاش است و پدید	بر همه طفلان و، معنی بس بعید
136.10 پس سبو برداشت آن مرد عرب	در سفر شد می كشیدش روز و شب 
136.11 بر سبو لرزان بد از آفات دهر	هم كشیدش از بیابان تا به شهر
136.12 زن مصلا باز كرده از نیاز	ربّ سلم، ورد كرده در نماز
136.13 كه نگه دار آب ما را از خسان	یا رب این گوهر بدان دریا رسان 
136.14 گر چه شویم آگه است و پر فن است	لیك گوهر را هزاران دشمن است 
136.15 خود چه باشد گوهر؟ آب كوثر است	قطره ای زآن آب كاصل گوهر است 
136.16 از دعاهای زن و زاری او	وز غم مرد و گرانباری او
136.17 سالم از دزدان و از آسیب سنگ	برد تا دار الخلافه بی درنگ 
136.18 دید درگاهی پر از انعامها	اهل حاجت گستریده دامها
136.19 دم به دم هر سوی صاحب حاجتی	یافته ز آن در عطا و خلعتی 
136.20 بهر گبر و مومن و زیبا و زشت	همچو خورشید و مطر، بل چون بهشت 
136.21 دید قومی در نظر آراسته	قوم دیگر منتظر برخاسته 
136.22 خاص و عامه از سلیمان تا به مور	زنده گشته چون جهان از نفخ صور
136.23 اهل صورت چون جواهر بافته	اهل معنی بحر نادر یافته 
136.24 آن كه بی همت، چه با همت شده	و آن كه با همت، چه با نعمت شده 

137. در بیان آنكه چنانكه گدا عاشق كریم است، كریم هم عاشق گداست. اگر گدا را صبر بیش بود كریم بر در او آید و اگر كریم را صبر بیش بود گدا بر در او آید اما صبر گدا كمال گدا و نقص کریم است 
137.1 بانگ می آمد كه ای طالب بیا	جود محتاج گدایان، چون گدا
137.2 * جود محتاج است و خواهد طالبی	همچنانکه توبه خواهد تائبی 
137.3 جود می جوید گدایان و ضعاف	همچو خوبان كآینه جویند صاف 
137.4 روی خوبان ز آینه زیبا شود	روی احسان از گدا پیدا شود
137.5 چون گدا آئینۀ جود است، هان	دم بود بر روی آیینه زیان 
137.6 پس از این فرمود حق در والضحی	بانگ كم زن ای محمد بر گدا
137.7 آن یكی جودش گدا آرد پدید	وین دگر بخشد گدایان را مزید
137.8 پس گدایان آینه جود حق اند	وآنكه با حقند جود مطلق اند
137.9 وآنكه جز این دوست او خود مرده  است	او بر این در نیست، نقش پرده  است 

138. فرق میان آن كه درویش است به خدا و تشنۀ خداست و آن كه درویش است از خدا و تشنه است به غیر او 
138.1 * لیک درویشی که آن تشنه خداست	هست دایم از خدایش کار راست 
138.2 * لیک درویشی که تشنه غیر شد	او حقیر و ابله و بی خیر شد 
138.3 نقش درویش است او، نی اهل جان	نقش سگ را تو مینداز استخوان 
138.4 فقر لقمه دارد او، نی فقر حق	پیش نقش مرده ای كم نه طبق 
138.5 ماهی خاكی بود درویش نان	شكل ماهی لیك از دریا رمان 
138.6 * نقش ماهی کی بود دوریش آب؟	آن ز بی آبی نمیگردد خراب 
138.7 مرغ خانه است او، نه سیمرغ هوا	لوت نوشد، او ننوشد از خدا
138.8 عاشق حق است او بهر نوال	نیست جانش عاشق حسن و جمال 
138.9 گر توهم می كند او عشق ذات	ذات نبود وهم اسما و صفات 
138.10 وهم مخلوق است و مولود آمده ست	حق نزاییده ست او لمْ یولد است 
138.11 عاشق تصویر و وهم خویشتن	كی بود از عاشقان ذو المنن؟ 
138.12 عاشق آن وهم اگر صادق بود	آن مجازش تا حقیقت میرود
138.13 شرح می خواهد بیان این سخن	لیك می ترسم ز افهام كهن 
138.14 فهم های كهنۀ كوته نظر	صد خیال بد در آرد در فكر
138.15 بر سماع راست هر كس چیر نیست	لقمۀ هر مرغكی انجیر نیست 
138.16 خاصه مرغ مردۀ پوسیده ای	پر خیالی، اعمیی، بی دیده ای 
138.17 نقش ماهی را چه دریا و چه خاك	رنگ هندو را چه صابون و چه زاك 
138.18 نقش اگر غمگین نگاری بر ورق	او ندارد از غم و شادی سبق 
138.19 صورتش غمگین و او فارغ از آن	صورتش خندان و او زآن بی نشان 
138.20 وین غم و شادی كه اندر دل خفی است	پیش آن شادی و غم جز نقش نیست 
138.21 صورت خندان  نقش از بهر توست	تا از آن صورت شود معنی درست 
138.22 * صورت غمگین نقش از بهر ماست	تا که ما را یاد آید راه راست 
138.23 نقشهایی كاندر این گرمابهاست	از برون جامه كن، چون جامه هاست 
138.24 تا برونی جامه ها بینی و بس	جامه بیرون كن در آ ای هم نفس 
138.25 زآنكه با جامه در آن سو راه نیست	تن ز جان، جامه ز تن آگاه نیست 

139. پیش آمدن نقیبان و دربانان خلیفه از بهر اكرام اعرابی و پذیرفتن هدیۀ او را
139.1 باز میگردم سوی قصه عرب	از بیان راز و سرّ بوالعجب
139.2 آن عرابی از بیابان بعید	بر در دار الخلافه چون رسید
139.3 پس نقیبان پیش اعرابی شدند	بس گلاب لطف بر رویش زدند
139.4 حاجت او فهمشان شد بی مقال	كار ایشان بد عطا پیش از سؤال 
139.5 پس بدو گفتند یا وجه العرب	از كجایی چونی از راه و تعب 
139.6 گفت وجهم گر مرا وجهی دهید	بی وجوهم چون پس پشتم نهید
139.7 ای كه در روتان نشان مهتریست	فرّ تان خوشتر ز زرّ جعفریست 
139.8 ای كه یك دیدارتان دیدارها	ای نثار دیده تان دینارها
139.9 ای همه ینظر بنور الله شده	از بر حق بهر بخشش آمده 
139.10 تا زنید آن كیمیاهای نظر	بر سر مسهای اشخاص بشر
139.11 من غریبم از بیابان آمدم	بر امید لطف سلطان آمدم 
139.12 بوی لطف او بیابانها گرفت	ذره های ریگ هم جانها گرفت 
139.13 تا بدین جا بهر دینار آمدم	چون رسیدم، مست دیدار آمدم 
139.14 بهر نان شخصی سوی نانوا دوید	داد جان چون حسن نانوا را بدید
139.15 بهر فرجه شد یكی تا گلستان	فرجۀ او شد جمال باغبان 
139.16 همچو اعرابی كه آب از چه كشید	آب حیوان از رخ یوسف چشید
139.17 رفت موسی كاتشی آرد بدست	آتشی دید او كه از آتش برست 
139.18 جست عیسی تا رهد از دشمنان	بردش آن جستن به چارم آسمان 
139.19 دام آدم دانۀ گندم شده	تا وجودش خوشۀ مردم شده 
139.20 باز، آید سوی دام از بهر خور	ساعد شه یابد و اقبال و فر
139.21 طفل شد مكتب پی كسب هنر	بر امید مرغ  و یا لطف پدر
139.22 پس ز مكتب آن یكی صدری شده	ماهیانه داده و بدری شده 
139.23 آمده عباس حرب از بهر كین	بهر قمع احمد و استیز دین 
139.24 گشته دین را تا قیامت پشت و رو	در خلافت او و فرزندان او
139.25 * آمده عمرّ بحرب مصطفی	تیغ در کف بسته بس میثاقها 
139.26 * گشته اندر شرع امیر المومنین	پیشوا و مقتدای اهل دین 
139.27 * آن علف کش سوی ویرانها شده	بیخبر بر گنج ناگه پا زده 
139.28 تشنه آمد سوی جوی آب در	دید اندر جوی خود عکس قمر
139.29 من بر این در، طالب چیز آمدم	صدر گشتم، چون به دهلیز آمدم 
139.30 آب آوردم به تحفه بهر نان	بوی نانم برد تا صدر جهان 
139.31 نان برون برد آدمی را از بهشت	نان مرا اندر بهشتی در سرشت 
139.32 رستم از آب و ز نان همچون ملك	بی غرض گردم بر این در چون فلك 
139.33 بی غرض نبود به گردش در جهان	غیر جسم و غیر جان عاشقان 

140. در بیان آنكه عاشق دنیا بر مثال عاشق دیواری است كه بر او آفتاب تافته و جهد نكرد تا فهم كند كه آن تاب از دیوار نیست از آفتاب است از آسمان چهارم لاجرم كلی دل بر دیوار نهاد چون پرتو آفتاب به آفتاب پیوست او محروم ماند ابدا و حیل بینهمْ و بین ما یشْتهون
140.1 عاشقان كل، نه این عشاق جزو	ماند از كل، هر كه شد مشتاق جزو
140.2 چونكه جزوی عاشق جزوی شود	زود معشوقش به كل خود رود
140.3 ریش گاو بندۀ غیر آمد او	غرقه شد كف در ضعیفی در زد او
140.4 نیست حاكم تا كند تیمار او	كار خواجۀ خود كند یا كار او
140.5 فازن بالحرّة پی این شد مثل	فاسرق الدرة بدین شد منتقل 
140.6 بنده سوی خواجه شد، او ماند زار	بوی گل شد سوی گل، او ماند خار
140.7 * همچو آن ابله که تاب آفتاب	دید بر دیوار و حیران شد شتاب 
140.8 * عاشق دیوار شد کاین باضیا است	بیخبر کاین عکس خورشید سماست 
140.9 * چون باصل خویش پیوست آنضیا	دید دیوار سیه مانده بجا 
140.10 او بمانده دور از مطلوب خویش	سعی ضایع رنج باطل پای ریش 
140.11 همچو صیادی كه گیرد سایه ای	سایه كی گردد ورا سرمایه ای 
140.12 سایۀ مرغی گرفته مرد سخت	مرغ حیران گشته بر شاخ درخت 
140.13 كاین مدمغ بر كه می خندد عجب	اینت باطل اینت پوسیده سبب 
140.14 ور تو گویی "جزو پیوستۀ كل است"	خار می خور، خار مقرون گل است 
140.15 جزو یكرو نیست پیوسته به كل	ور نه خود باطل بدی بعث رسل 
140.16 چون رسولان از پی پیوستن اند	پس چه پیوندندشان؟ چون یك تن اند
140.17 این سخن پایان ندارد ای غلام	زانکه جرّی سخت دارد این کلام

141. سپردن عرب هدیه را یعنی سبو را به غلامان خلیفه 
141.1 شرح کن حال عرب ای با نظام	روز بی گه شد حكایت كن تمام 
141.2 * با نقیبان حال خود را آن عرب	چون بگفت او دید هنگام طلب 
141.3 آن سبوی آب را در پیش داشت	تخم خدمت را در آن حضرت بكاشت 
141.4 گفت این هدیه بر سلطان برید	سائل شه را ز حاجت واخرید
141.5 آب شیرین و سبوی سبز و نو	ز آب بارانی كه جمع آمد به گو
141.6 خنده می آمد نقیبان را از آن	لیك پذرفتند آن را همچو جان 
141.7 زآنکه لطف شاه خوب با خبر	كرده بود اندر همه اركان اثر
141.8 خوی شاهان در رعیت جا كند	چرخ اخضر خاك را خضرا كند
141.9 شه چو حوضی دان، حشم چون لوله ها	آب از لوله روان در كوله ها
141.10 چون كه آب جمله از حوضی است پاك	هر یكی آبی دهد خوش ذوقناك 
141.11 ور در آن حوض آب شور است و پلید	هر یكی لوله همان آرد پدید
141.12 ز آن كه پیوسته ست هر لوله به حوض	خوض كن در معنی این حرف، خوض 
141.13 لطف شاهنشاه جان بی وطن	چون اثر كرده ست اندر كل تن؟ 
141.14 لطف عقل خوش نهاد خوش نسب	چون همه تن را در آرد در ادب؟ 
141.15 عشق شنگ بی قرار بی سكون	چون در آرد كل تن را در جنون؟ 
141.16 لطف آب بحر كاو چون كوثر است	سنگ ریزه اش جمله درّ و گوهر است 
141.17 هر هنر كه استا بدان معروف شد	جان شاگردش بدان موصوف شد
141.18 پیش استاد اصولی هم اصول	خواند آن شاگرد چست با حصول 
141.19 پیش استاد فقیه آن فقه خوان	فقه خواند، نی اصول اندر بیان 
141.20 پیش استادی كه آن نحوی بود	جان شاگردش از آن نحوی شود
141.21 باز استادی كه آن محو  ره است	جان شاگردش از آن محو شه است 
141.22 زین همه انواع دانش روز مرگ	دانش فقر است ساز راه و برگ 

142. حكایت ماجرای نحوی در کشتی با كشتیبان 
142.1 آن یكی نحوی به كشتی درنشست	رو به كشتیبان نمود آن خود پرست 
142.2 گفت هیچ از نحو خواندی؟ گفت لا	گفت نیم عمر تو شد بر فنا
142.3 دل شكسته گشت كشتیبان ز تاب	لیك آن دم گشت خامش از جواب 
142.4 باد كشتی را به گردابی فکند	گفت كشتیبان بدان نحوی بلند
142.5 هیچ دانی آ  شنا كردن؟ بگو	گفت نی از من تو سبّاحی مجو
142.6 گفت كلّ عمرت ای نحوی فناست	زآنكه كشتی غرق در گردابهاست 
142.7 محو می باید نه نحو اینجا بدان	گر تو محوی، بی خطر در آب ران 
142.8 آب دریا مرده را بر سر نهد	ور بود زنده، ز دریا كی رهد؟
142.9 چون بمردی تو ز اوصاف بشر	بحر اسرارت نهد بر فرق سر
142.10 ای كه خلقان را تو خر می خوانده ای	این زمان چون خر بر این یخ مانده ای 
142.11 گر تو علامۀ زمانی در جهان	نك فنای این جهان بین این زمان 
142.12 مرد نحوی را از آن در دوختیم	تا شما را نحو محو آموختیم 
142.13 فقه فقه و نحو نحو و صرف صرف	در "كم آمد" یابی، ای یار شگرف 
142.14 آن سبوی آب دانشهای ماست	و آن خلیفه دجلۀ علم خداست 
142.15 ما سبوها پر به دجله می بریم	گر نه خر دانیم ما خود را، خریم 
142.16 آن عرب باری بدان معذور بود	كو ز دجله غافل و بس دور بود
142.17 گر ز دجله با خبر بودی چو ما	او نبردی آن سبو را جا به جا
142.18 بلكه از دجله اگر واقف بدی	آن سبو را بر سر سنگی زدی 
142.19 * آن سبوی تنگ پر ناموس و رنگ	شد حجاب بحر، آنرا زن به سنگ 

143. قبول كردن خلیفه هدیه را و عطای بسیار فرمودن با كمال بی نیازی از آن هدیه 
143.1 چون خلیفه دید و احوالش شنید	آن سبو را پر ز زر كرد و مزید
143.2 داد بخششها و خلعتهای خاص	آن عرب را كرد از فاقه خلاص 
143.3 پس نقیبی را بفرمود آن قباد	آن جهان  بخشش و آن بحر داد
143.4 که بوی ده این سبوی پر ز زر	چون كه واگردد سوی دجله اش ببر
143.5 از ره خشك آمده است و آن سفر	از ره دجلش بود نزدیكتر
143.6 چون به کشتی در نشیند رنج راه	خود فراموشش شود آنجایگاه
143.7 * همچنان کردند و دادندش سبو	پر زر و بردند تا دجله دو تو 
143.8 چون به كشتی درنشست و دجله دید	سجده می كرد از حیا و می خمید
143.9 كای عجب لطف آن شه وهاب را	وین عجبتر كو ستد آن آب را
143.10 چون پذیرفت از من آن دریای جود	آن جنس دغل را زود زود؟
143.11 كل عالم را سبو دان ای پسر	كان بود از لطف و خوبی تا به سر
143.12 قطره ای از دجلۀ خوبی اوست	كان نمی گنجد ز پرّی زیر پوست 
143.13 گنج مخفی بد ز پرّی چاك كرد	خاك را تابان تر از افلاك كرد
143.14 گنج مخفی بد ز پرّی جوش كرد	خاك را سلطان اطلس پوش كرد
143.15 ور بدیدی قطره از دجلۀ خدا	آن سبو را او فنا كردی فنا
143.16 وآنكه دیدندش همیشه بی خودند	بی خودانه بر سبو سنگی زنند
143.17 ای ز غیرت بر سبو سنگی زده	آن سبو ز اشكست كاملتر شده 
143.18 خم شكسته، آب از آن ناریخته	صد درستی زین شكست انگیخته 
143.19 جزو جزو خم به رقص است و بحال	عقل جزوی را نموده این محال 
143.20 نی سبو پیدا در این حالت نه آب	خوش ببین و الله اعلم بالصواب 
143.21 چون در معنی زنی، بازت كنند	پرّ فكرت زن، كه شهبازت كنند
143.22 پرّ فكرت شد گل آلود و گران	ز آن كه گل خواری، ترا گل شد چو نان 
143.23 نان گل است و گوشت كمتر خور از این	تا نمانی همچو گل اندر زمین 
143.24 * خاک میخوردیم عمری در غذا	خاک ما را خورد آخر در جزا 
143.25 چون گرسنه می شوی سگ می شوی	تند و بد پیوند و بد رگ می شوی 
143.26 چون شدی تو سیر مرداری شوی	بی خبر چون نقش دیواری شوی 
143.27 پس دمی مردار و دیگر دم سگی	چون كنی در راه شیران هم تگی 
143.28 آلت اشكال خود جز سگ مدان	كمترك انداز سگ را استخوان 
143.29 زآنكه سگ چون سیر شد سركش شود	كی سوی صید شكاری خوش رود
143.30 آن عرب را بی نوایی می كشید	تا بدان درگاه و آن دولت رسید
143.31 در حكایت گفته ایم احسان شاه	در حق آن بی نوای بی پناه 
143.32 هر چه گوید مرد عاشق، بوی عشق	از دهانش می جهد در كوی عشق 
143.33 گر بگوید فقه، فقر آید همه	بوی فقر آید از آن خوش دمدمه 
143.34 ور بگوید كفر، آید بوی دین	آید از گفت شکش بوی یقین 
143.35 ور بگوید کژ، نماید راستی	ای کژی که راست را آراستی
143.36 كف كژ كز بحر صافی خاسته است	اصل صاف آن فرع را آراسته است 
143.37 آن كفش را صافی و محقوق دان	همچو دشنام لب معشوق دان 
143.38 گشته این دشنام نامطلوب او	خوش ز بهر عارض محبوب او
143.39 از شكر گر شكل نانی می پزی	طعم قند آید نه نان، چون می مزی 
143.40 گر بت زرین بیابد مومنی	كی هلد او را پی سجده کنی  
143.41 * چون بیابد مومنی زرین وثن	می بنگذارد ورا بهر شمن 
143.42 بلكه گیرد اندر آتش افكند	صورت عاریتش را بشكند
143.43 تا نماند بر ذهب نقش وثن	چونكه صورت مانع است و راه زن 
143.44 ذات زرش، داد ربانیت است	نقش بت بر نقد زر عاریت است 
143.45 بهر كیكی تو گلیمی را مسوز	وز صداع هر مگس مگذار روز
143.46 بت پرستی، گر بمانی در صور	صورتش بگذار و در معنی نگر
143.47 مرد حجّی، همره حاجی طلب	خواه هندو خواه ترك و یا عرب 
143.48 منگر اندر نقش و اندر رنگ او	بنگر اندر عزم و در آهنگ او
143.49 گر سیاه است و هم آهنگ تو است	تو سپیدش دان كه هم رنگ تو است 
143.50 * ور سفید است و ورا آهنگ نیست	زو ببر کز دل مر او را رنگ نیست 
143.51 این حكایت گفته شد زیر و زبر	همچو فكر عاشقان بی پا و سر
143.52 سر ندارد کز ازل بوده است پیش	پا ندارد، با ابد بوده است خویش 
143.53 بلكه چون آب است هر قطره از آن	هم سر است و پا و هم بی  هر دو آن 
143.54 حاش الله این حكایت نیست هین	نقد حال ما و توست این خوش ببین 
143.55 پیش هر صوفی که او با فرّ بود	هر چه آن ماضی است لا یذكر بود
143.56 * چون بود فکرش همه مشغول حال	ناید اندر ذهن او فکر مآل 
143.57 هم عرب ما هم سبو ما هم ملك	جمله ما یؤْفك عنْه منْ أفك 
143.58 عقل را شو دان و زن را نفس و طمع	این دو ظلمانی و منكر، عقل شمع 
143.59 بشنو اكنون اصل انكار از چه خاست	زآنكه كل را گونه گونه جزوهاست 
143.60 جزو كل نی، جزوها نسبت به كل	نی چو بوی گل كه باشد جزو گل 
143.61 لطف سبزه جزو لطف گل بود	بانگ قمری جزو آن بلبل بود
143.62 گر شوم مشغول اشكال و جواب	تشنگان را كی توانم داد آب 
143.63 ور تو اشكالی به كلی و حرج	صبر كن کالصبر مفتاح الفرج 
143.64 احتما كن احتمی ز اندیشه ها	زانکه شیرانند در این بیشه ها
143.65 احتماها مر دواها را سر است	هضم دارو علت نو دیگر است
143.66 احتماها بر دواها سرور است	ز آن كه خاریدن فزونی گر است 
143.67 احتما اصل دوا آمد یقین	احتما كن قوت جانت ببین 
143.68 قابل این گفته ها شو گوش وار	تا كه از زر سازمت من گوشوار
143.69 گوشواره چه؟ که کان زر شوی	تا بماه و تا ثریا بر شوی
143.70 اولا بشنو كه خلق مختلف	مختلف جانند از یا تا الف 
143.71 در حروف مختلف شور و شكی است	گر چه از یك رو، ز سر تا پا یكی است 
143.72 از یكی رو ضد و یك رو متحد	از یكی رو هزل و از یك روی جد
143.73 پس قیامت روز عرض اكبر است	عرض او خواهد كه با زیب و فر است 
143.74 هر كه چون هندوی بد، سودایی است	روز عرضش نوبت رسوائی است 
143.75 چون ندارد روی همچون آفتاب	او نخواهد جز شب همچون نقاب 
143.76 برگ یك گل چون ندارد خار او	شد بهاران دشمن اسرار او
143.77 وانكه سر تا پا گل است و سوسن است	پس بهار او را دو چشم روشن است 
143.78 خار بی معنی خزان خواهد خزان	تا زند پهلوی خود با گلستان 
143.79 تا بپوشد حسن آن و ننگ این	تا نبینی رنگ آن و ننگ این 
143.80 پس خزان او را بهار است و حیات	یك نماید سنگ و یاقوت زكات 
143.81 باغبان هم داند آن را در خزان	لیك دید یك به از دید جهان 
143.82 خود جهان آن یك كس است و او شه است	هر ستاره بر فلك جزو مه است 
143.83 خود جهان آن یک کس است و باقیان	جمله اتباع و طفیلند ای فلان
143.84 * او جهان کامل است و مفرد است	نسخه کل وجود او را بدست 
143.85 پس همی گویند هر نقش و نگار	مژده مژده نك همی آید بهار
143.86 تا بود تابان شكوفه چون زره	كی كنند آن میوه ها پیدا گره 
143.87 چون شكوفه ریخت میوه سر كند	چون كه تن بشكست جان سر برکند
143.88 میوه معنی و شكوفه صورتش	آن شكوفه مژده، میوه نعمتش 
143.89 چون شكوفه ریخت میوه شد پدید	چونكه آن كم شد، شد این اندر مزید
143.90 تا كه نان نشكست، قوت كی دهد؟	ناشكسته خوشه ها، كی می  دهد؟
143.91 تا هلیله نشكند با ادویه	كی شود خود صحت افزا ادویه 
143.92 ای ضیاء الحق حسام الدین بگیر	یك دو كاغذ بر فزا در وصف پیر

144. در صفت پیر و مطاوعت کردن با او 
144.1 گرچه جسمت نازک است و بس نزار	بر نمی آید جهانرا بی تو کار
144.2 گر چه جسم نازکت را زور نیست	لیك بی خورشید ما را نور نیست 
144.3 گر چه مصباح و زجاجه گشته ای	لیك سر خیل دل و سر رشته ای 
144.4 چون سر رشته به دست و كام توست	درّهای عقد دل، ز انعام توست 
144.5 بر نویس احوال پیر راه دان	پیر را بگزین و عین راه دان 
144.6 پیر تابستان و خلقان تیر ماه	خلق مانند شب اند و پیر ماه 
144.7 كرده ام بخت جوان را نام پیر	كاو ز حق پیر است، نز ایام پیر
144.8 او چنان پیر است كش آغاز نیست	با چنان درّ یتیم، انباز نیست 
144.9 خود قوی تر می بود خمر كهن	خاصه آن خمری كه باشد من لدن 
144.10 * خود قوی تر میشود خمر قدیم	این کهن تر بهتر ای شیخ علیم 
144.11 پیر را بگزین كه بی پیر این سفر	هست بس پر آفت و خوف و خطر
144.12 آن رهی كه بارها تو رفته ای	بی قلاوز اندر آن آشفته ای 
144.13 پس رهی را كه نرفتستی تو هیچ	هین مرو تنها ز رهبر سر مپیچ 
144.14 * هر که او بی مرشدی در راه شد	او ز غولان گمره و در چاه شد 
144.15 گر نباشد سایۀ پیر ای فضول	بس تو را سر گشته دارد بانگ غول 
144.16 غولت از راه افكند اندر گزند	از تو داهی تر در این ره بس بدند
144.17 از نبی بشنو ضلال رهروان	كه چسان كرد آن بلیس بد روان 
144.18 صد هزاران ساله راه از جاده دور	بردشان و كردشان زادبار عور
144.19 استخوانهاشان ببین و مویشان	عبرتی گیر و مران خر سویشان 
144.20 گردن خر گیر و سوی راه كش	سوی ره بانان و ره دانان خوش 
144.21 هین مهل خر را، و دست از وی مدار	زآنكه عشق اوست سوی سبزه زار
144.22 گر یكی دم تو به غفلت واهلیش	او رود فرسنگ ها سوی حشیش 
144.23 دشمن راه است خر، مست علف	ای بسا خربنده كز وی شد تلف 
144.24 گر ندانی ره هر آن چه خر بخواست	عكس آنرا کن که هست آن راه راست 
144.25 شاوروهنّ پس آنگه خالفوا	إن من لم یعصهن تالف 
144.26 با هوا و آرزو كم باش دوست	چون یضلك عن سبیل الله اوست 
144.27 این هوا را نشكند اندر جهان	هیچ چیزی همچو سایۀ همرهان 

145. وصیت كردن رسول خدا (ص) مر علی (ع) را كه چون هر كسی به نوع طاعتی تقرب بحق جوید، تو تقرب جوی بصحبت عاقل و بندۀ خاص تا از ایشان همه پیش قدم باشی. قال النبی اذا تقرب الناس الی خالقهم بانواع البرّ، فتقرب الی ربک بالعقل والسر تستبقهم بالدرحات والزلفی عند الناس فی الدنیا و عند الله فی الاخره 
145.1 گفت پیغمبر علی را كای علی	شیر حقی پهلوانی پر دلی 
145.2 لیك بر شیری مكن هم اعتمید	اندر آ در سایۀ نخل امید
145.3 * هر کسی گر طاعتی پیش آورند	بهر قرب حضرت بیچون و چند 
145.4 * تو تقرب جو به عقل و سّر خویش	نی چو ایشان بر کمال و برّ خویش 
145.5 اندر آ در سایۀ آن عاقلی	كش نتاند برد از ره ناقلی 
145.6 * پس تقرب جو بدو سوی اله	سر مپیچ از طاعت او هیچ گاه 
145.7 * زانکه او هر خار را گلشن کند	دیده هر کور را روشن کند 
145.8 ظل او اندر زمین چون كوه قاف	روح او سیمرغ بس عالی طواف 
145.9 * دستگیر و بنده خاص اله	طالبان را میبرد تا پیشگاه 
145.10 گر بگویم تا قیامت نعت او	هیچ آنرا غایت و مقطع مجو
145.11 * آفتاب روح نی آن  فلک	که زنورش زنده اند انس و ملک 
145.12 در بشر رو پوش گشتست آفتاب	فهم كن و الله اعلم بالصواب 
145.13 یا علی از جملۀ طاعات راه	بر گزین تو سایۀ خاص اله 
145.14 هر كسی در طاعتی بگریختند	خویشتن را مخلصی انگیختند
145.15 تر برو در سایۀ عاقل گریز	تا رهی ز آن دشمن پنهان ستیز
145.16 از همه طاعات اینت لایق است	سبق یابی بر هرآنکو سابق است 
145.17 چون گرفتت پیر هین تسلیم شو	همچو موسی زیر حكم خضر رو
145.18 صبر كن بر كار خضر ای بی نفاق	تا نگوید خضر رو هذا فراق 
145.19 گر چه كشتی بشكند تو دم مزن	گر چه طفلی را كشد تو مو مكن 
145.20 دست او را حق چو دست خویش خواند	پس ید الله فوْق أیدیهمْ براند
145.21 دست حق میراندش زنده اش كند	زنده چه بود جان پاینده اش كند
145.22 * یار باید راه را تنها مرو	از سر خود اندر این صحرا مرو 
145.23 هر كه تنها نادرا این ره برید	هم به عون همت پیران رسید
145.24 دست پیر از غایبان كوتاه نیست	دست او جز قبضۀ الله نیست 
145.25 غایبان را چون چنین خلعت دهند	حاضران از غایبان لا شك بهند
145.26 غایبان را چون نواله می دهند	پیش مهمان تا چه نعمتها نهند
145.27 كو كسی كه پیش شه بندد كمر	تا كسی كه هست از بیرون در
145.28 * فرق بسیار است و ناید در حساب	آن ز اهل کشف و این زاهل حجاب 
145.29 جهد میکن تا رهی یابی درون	ورنه، مانی حلقه وار از در برون
145.30 چون گزیدی پیر نازك دل مباش	سست و ریزیده چو آب و گل مباش 
145.31 ور به هر زخمی تو پر كینه شوی	پس كجا بی صیقل آیینه شوی 

146. كبودی زدن مرد قزوینی بر شانه گاه و پشیمان شدن او به سبب زخم سوزن 
146.1 این حكایت بشنو از صاحب بیان	در طریق و عادت قزوینیان 
146.2 بر تن و دست و كتفها بیدرنگ	میزدند از صورت شیر و پلنگ
146.3 بر چنان صورت پیاپی بی گزند	از سر سوزن کبودیها زنند
146.4 سوی دلاكی بشد قزوینیی	كه كبودم زن بكن شیرینیی 
146.5 گفت چه صورت زنم ای پهلوان	گفت بر زن صورت شیر ژیان 
146.6 طالعم شیر است نقش شیر زن	جهد كن رنگ كبودی سیر زن 
146.7 گفت بر چه موضعت صورت زنم	گفت بر شانه گهم زن آن رقم 
146.8 تا شود پشتم قوی در رزم و بزم	با چنین شیر ژیان در عزم حزم 
146.9 چون كه او سوزن فرو بردن گرفت	درد آن در شانگه مسكن گرفت 
146.10 پهلوان در ناله آمد كای سنی	مر مرا كشتی چه صورت می زنی 
146.11 گفت آخر شیر فرمودی مرا	گفت از چه عضو كردی ابتدا
146.12 گفت از دمگاه آغازیده ام	گفت دم بگذار ای دو دیده ام 
146.13 از دم و دمگاه شیرم دم گرفت	دمگه او دمگهم محكم گرفت 
146.14 شیر بی دم باش گو ای شیر ساز	كه دلم سستی گرفت از زخم گاز
146.15 جانب دیگر گرفت آن شخص زخم	بی محابا بی مواسائی و رحم 
146.16 بانگ زد او كاین چه اندام است از او	گفت او گوش است این ای نیکخو
146.17 گفت تا گوشش نباشد ای همام	گوش را بگذار و كوته كن کلام 
146.18 جانب دیگر خلش آغاز كرد	باز قزوینی فغان را ساز كرد
146.19 كاین سیم جانب چه اندام است نیز	گفت این است اشكم شیر ای عزیز
146.20 گفت گو اشكم نباشد شیر را	خود چه اشكم باید این ادبیر را
146.21 * درد افزون گشت کم زن زخمها	اشکم چه شیر را بهر خدا 
146.22 خیره شد دلاك و بس حیران بماند	تا به دیر انگشت در دندان بماند
146.23 بر زمین زد سوزن آن دم اوستاد	گفت در عالم كسی را این فتاد؟
146.24 شیر بی دم و سر و اشكم كه دید	این چنین شیری خدا کی آفرید؟
146.25 * چون نداری طاقت سوزن زدن	از چنین شیر ژیان پس دم مزن 
146.26 ای برادر صبر كن بر درد نیش	تا رهی از نیش نفس گبر خویش 
146.27 كان گروهی كه رهیدند از وجود	چرخ و مهر و ماهشان آرد سجود
146.28 هر كه مرد اندر تن او نفس گبر	مر و را فرمان برد خورشید و ابر
146.29 چون دلش آموخت شمع افروختن	آفتاب او را نیارد سوختن 
146.30 گفت حق در آفتاب منتجم	ذكر تزاور كذا عن كهفهم 
146.31 خفتگانی کز خدا بد کارشان	میل کردی آفتاب از غارشان 
146.32 خار، جمله لطف، چون گل می شود	پیش جزوی كو بر كلّ میشود
146.33 چیست تعظیم خدا افراشتن؟	خویشتن را خوار و خاكی داشتن 
146.34 چیست توحید خدا آموختن؟	خویشتن را پیش واحد سوختن 
146.35 گر همی خواهی كه بفروزی چو روز	هستی همچون شب خود را بسوز
146.36 هستیت در هست آن هستی نواز	همچو مس در كیمیا اندر گداز
146.37 در من و ما سخت كرده ستی دو دست	هست این جملۀ خرابی از "دو هست" 

147. رفتن گرگ و روباه در خدمت شیر به شكار
147.1 شیر و گرگ و روبهی بهر شكار	رفته بودند از طلب در كوهسار
147.2 کان سه با هم اندر آن صحرای ژرف	صیدها گیرند بسیار و شگرف 
147.3 تا به پشت همدگر از صیدها	سخت بر بندند بار و قیدها
147.4 گر چه ز یشان شیر نر را ننگ بود	لیك كرد اكرام و همراهی نمود
147.5 این چنین شه را ز لشكر زحمت است	لیك همره شد جماعت رحمت است 
147.6 همچنین مه را ز اختر ننگهاست	او میان اختران بهر سخاست 
147.7 امر شاورْهمْ پیمبر را رسید	گر چه رایش را نبد رائی مزید
147.8 در ترازو، جو، رفیق زر شده است	نی از آنكه جو، چو زر، گوهر شده است 
147.9 روح، قالب را كنون همره شده است	مدتی سگ حارس درگه شده است 
147.10 چون كه رفتند آن جماعت سوی كوه	در ركاب شیر  با فرّ و شكوه 
147.11 گاو كوهی و بز و خرگوش زفت	یافتند و كار ایشان پیش رفت 
147.12 هر كه باشد در پی شیر حراب	كم نیاید روز و شب او را كباب 
147.13 چون ز كه در بیشه آوردندشان	كشته و مجروح و اندر خون كشان 
147.14 گرگ و روبه را طمع بود اندر آن	كه رود قسمت به عدل خسروان 
147.15 عكس طمع هر دوشان بر شیر زد	شیر دانست آن طمعها را سند
147.16 هر كه باشد شیر اسرار و امیر	او بداند هر چه اندیشد ضمیر
147.17 هین نگه دار ای دل اندیشه خو	دل ز اندیشۀ بدی در پیش او
147.18 داند و خر را همی راند خموش	در رخت خندد برای روی پوش 
147.19 شیر چون دانست آن وسواسشان	وانگفت و داشت آن دم پاسشان 
147.20 لیك با خود گفت بنمایم سزا	مر شما را ای خسیسان گدا
147.21 مر شما را بس نیامد رای من	ظنتان این است در اعطای من 
147.22 ای وجود رایتان از رای من	از عطاهای جهان آرای من 
147.23 نقش با نقاش چه اسگالد دگر؟	چون سگالش اوش بخشید و نظر
147.24 این چنین ظن خسیسانه به من	مر شما را بود، ننگان زمن 
147.25 ظانین بالله ظن السوء را	گر نبرم سر بود عین خطا
147.26 وارهانم چرخ را از ننگتان	تا بماند در جهان این داستان 
147.27 شیر با این فكر می زد خنده فاش	بر تبسمهای شیر ایمن مباش 
147.28 مال دنیا شد تبسمهای حق	كرد ما را مست و مغرور و خلق 
147.29 فقر و رنجوری به استت ای سند	كان تبسم دام خود را بر كند

148. امتحان كردن شیر گرگ را و گفتن كه این صیدها را قسمت کن
148.1 گفت شیر ای گرگ این را بخش كن	معدلت را نو كن ای گرگ كهن 
148.2 نایب من باش در قسمت گری	تا پدید آید كه تو چه گوهری 
148.3 گفت: ای شه گاو وحشی بخش توست	آن بزرگ و تو بزرگ و زفت و چست 
148.4 بز مرا كه بز میانه ست و وسط	روبها خرگوش بستان بی غلط
148.5 شیر گفت ای گرگ چون گفتی بگو؟	چون كه من باشم، تو گویی ما و تو؟
148.6 گرگ خود چه، سگ بود كو خویش دید	پیش چون من شیر بی مثل و ندید
148.7 گفت پیش آ، کس خری چون تو ندید	پیشش آمد پنجه زد او را درید
148.8 چون ندیدش مغز و تدبیر رشید	در سیاست پوستش از سر كشید
148.9 گفت چون دید منت از خود نبرد	این چنین جان را بباید زار مرد
148.10 چون نبودی فانی اندر پیش من	فضل آمد مر ترا گردن زدن 
148.11 * گر چه غالب دارم اندر بذل فضل	گاه گاهی هم کنم از عدل فضل 
148.12 كل شی ء هالك، جز وجه او	چون نه ای در وجه او، هستی مجو
148.13 هر كه اندر وجه ما باشد فنا	 كلّ شی ءٍ هالكٌ نبود ورا
148.14 ز آن كه در الاست، او از لا گذشت	هر كه در الاست، او فانی نگشت 
148.15 هر كه بر در او من و ما می زند	ردّ باب است او و بر لا می تند

149. قصۀ آن كس كه در یاری بكوفت، از درون گفت كیست؟ گفت منم، گفت چون تو تویی در نمی گشایم که کسی از یاران را نشناسم كه من باشد
149.1 آن یكی آمد در یاری بزد	گفت یارش كیستی ای معتمد
149.2 گفت من، گفتش برو هنگام نیست	بر چنین خوانی مقام خام نیست 
149.3 خام را جز آتش هجر و فراق	كه پزد؟ كه وا رهاند از نفاق؟ 
149.4 چون توئی تو هنوز از او نرفت	سوختن باید تو را در نار تفت
149.5 رفت آن مسكین و سالی در سفر	در فراق یار سوزید از شرر
149.6 پخته گشت آن سوخته پس باز گشت	باز گرد خانۀ انباز گشت 
149.7 حلقه زد بر در به صد ترس و ادب	تا بنجهد بی ادب لفظی ز لب 
149.8 بانگ زد یارش كه، بر در كیست آن؟	گفت بر درهم تویی ای دلستان 
149.9 گفت اكنون چون منی، ای من درا	نیست گنجایی دو من در یک سرا
149.10 * چون یکی باشد همه، نبود دوئی	هم منی برخیزد آنجا، هم توئی 
149.11 نیست سوزن را سر رشته دو تا	چون كه یكتایی در این سوزن درا
149.12 رشته را با سوزن آمد ارتباط	نیست در خور با جمل سمّ الخیاط
149.13 كی شود باریك هستی جمل	جز به مقراض ریاضات و عمل 
149.14 دست حق باید مر آن را ای فلان	كان بود بر هر محالی كن فكان 
149.15 هر محال از دست او ممكن شود	هر حرون از بیم او ساكن شود
149.16 اكمه و ابرص چه باشد مرده نیز	زنده گردد از فسون آن عزیز
149.17 و آن عدم كز مرده، مرده تر بود	در كف ایجاد او مضطر بود
149.18 كلّ یوْمٍ هو فی شأْنٍ را بخوان	مر ورا بی كار و بی فعلی مدان 
149.19 كمترین كارش به هر روز آن بود	كاو سه لشكر را روانه میکند 
149.20 لشكری ز اصلاب سوی امهات	بهر آن تا در رحم روید نبات 
149.21 لشكری ز ارحام سوی خاكدان	تا ز نرّ و ماده پر گردد جهان 
149.22 لشكری از خاك ز آن سوی اجل	تا ببیند هر كسی حسن عمل 
149.23 * باز بی شک پیش از آنها میرسد	آنچه از حق سوی جانها میرسد 
149.24 * وانچه از جانها بدلها میرسد	وآنچه از دلها بگلها میرسد 
149.25 * اینت لشکرهای حق بیحد و مر	از پی این گفت، ذکری للبشر 
149.26 این سخن پایان ندارد هین بتاز	سوی آن دو یار پاك پاك باز

150. خواندن آن یار، یار خود را پس از بربیت یافتن
150.1 گفت یارش كاندر آ ای جمله من	نی مخالف چون گل و خار چمن 
150.2 رشته یكتا شد، غلط كم شد كنون	گر دو تا بینی حروف كاف و نون 
150.3 كاف و نون همچون كمند آمد جذوب	تا كشاند مر عدم را در خطوب 
150.4 پس دو تا باید كمند اندر صور	گر چه یكتا باشد آن دو در اثر
150.5 گر دوپا گر چارپا، ره را برد	همچو مقراض دو تا یكتا برد
150.6 آن دو انبازان گازر را ببین	هست در ظاهر خلاف آن و این 
150.7 آن یكی كرباس در جو میزند	و آن دگر انباز خشكش می كند
150.8 باز او آن خشك را تر می كند	گوییا ز استیزه، ضد بر می تند
150.9 لیك آن دو ضدّ استیزه نما	یكدل و یك كار باشند ای فتا
150.10 هر نبی و هر ولی را مسلكی است	لیك تا حق می برد، جمله یكی است 
150.11 چون كه جمع مستمع را خواب برد	سنگهای آسیا را آب برد

151. روی در کشیدن سخن از ملالت مستمعان
151.1 رفتن این آب فوق آسیاست	رفتنش در آسیا بهر شماست 
151.2 چون شما را حاجت طاحون نماند	آب را در جوی اصلی باز راند
151.3 ناطقه سوی دهان، تعلیم راست	ور نه خود آن آب را جویی جداست 
151.4 می رود بی بانگ و بی تكرارها	 تحْتها الْأنْهار تا گلزارها
151.5 ای خدا جان را تو بنما آن مقام	كاندر او بی حرف می روید كلام 
151.6 تا كه سازد جان پاك از سر قدم	سوی عرصۀ دور پهنای عدم 
151.7 عرصه ای بس با گشاد و با فضا	وین خیال و هست یابد زو نوا
151.8 تنگتر آمد خیالات از عدم	ز آن سبب باشد خیال اسباب غم 
151.9 باز هستی تنگتر بود از خیال	ز آن شود در وی قمر همچون هلال 
151.10 باز هستی جهان حس و رنگ	تنگتر آمد كه زندانی است تنگ 
151.11 علت تنگی است تركیب و عدد	جانب تركیب حسها می كشد
151.12 ز آن سوی حس عالم توحید دان	گر یكی خواهی بدان جانب بران 
151.13 امر كن یك فعل بود و نون و كاف	در سخن افتاد و معنی بود صاف 
151.14 این سخن پایان ندارد باز گرد	تا چه شد احوال گرگ اندر نبرد

152. ادب كردن شیر گرگ را بجهة بی ادبی او
152.1 گرگ را بر كند سر آن سر فراز	تا نماند دو سری  و امتیاز
152.2 فانْتقمْنا منْهمْ است ای گرگ پیر	چون نبودی مرده در پیش امیر
152.3 بعد از آن رو شیر با روباه كرد	گفت این را بخش كن از بهر خورد
152.4 سجده كرد و گفت كاین گاو سمین	چاشت خوردت باشد ای شاه مهین
152.5 و ین بز از بهر میان روز را	یخنیی باشد شه پیروز را
152.6 و آن دگر خرگوش بهر شام هم	شب چره، ای شاه با لطف و كرم 
152.7 گفت ای روبه تو عدل افروختی	این چنین قسمت ز كه آموختی 
152.8 از كجا آموختی این ای بزرگ	گفت ای شاه جهان، از حال گرگ 
152.9 گفت چون در عشق ما گشتی گرو	هر سه را برگیر و بستان و برو
152.10 روبها چون جملگی ما را شدی	چونت آزاریم چون تو ما شدی 
152.11 ما ترا و جمله اشكاران ترا	پای بر گردون هفتم نه بر آ
152.12 چون گرفتی عبرت از گرگ دنی	پس تو روبه نیستی شیر منی 
152.13 عاقل آن باشد كه عبرت گیرد از	مرگ یاران در بلای محترز
152.14 روبه آن دم بر زبان صد شكر راند	كه مرا شیر از پس آن گرگ خواند
152.15 گر مرا اول بفرمودی كه تو	بخش كن این را، كه بردی جان از او؟
152.16 پس سپاس او را كه ما را در جهان	كرد پیدا از پس پیشینیان 
152.17 تا شنیدیم آن سیاستهای حق	بر قرون ماضیه اندر سبق 
152.18 تا كه ما از حال آن گرگان پیش	همچو روبه پاس خود داریم بیش 
152.19 امت مرحومه زین رو خواندمان	آن رسول حق و صادق در بیان 
152.20 استخوان و پشم آن گرگان عیان	بنگرید و پند گیرید ای مهان 
152.21 عاقل از سر بنهد این هستی و باد	چون شنید انجام فرعونان و عاد
152.22 ور نه بنهد، دیگران از حال او	عبرتی گیرند از اضلال او

153. تهدید كردن نوح علیه السلام مر قوم را كه با من مپیچید كه من رو پوشم در میان پس به حقیقت با خدای می پیچید ای مخذولان 
153.1 * گفت نوح اندر نصیحت قوم را 	در پذیرید از خدا آخر عطا 
153.2 بنگرید ای سركشان من من نیم	من ز جان مردم، به جانان میزیم 
153.3 چون ز جان مردم بجانان زنده ام	نیست مرگم تا ابد پاینده ام
153.4 چون بمردم از حواس بو البشر	حق مرا شد سمع و ادراك و بصر
153.5 چون كه من من نیستم این دم ز هوست	پیش این دم هر كه دم زد كافر اوست 
153.6 هست اندر نقش این روباه، شیر	سوی این روبه نشاید شد دلیر
153.7 گر ز روی صورتش می نگروی؟	غرّش شیران از او می نشنوی؟ 
153.8 گر نبودی نوح را از حق یدی	پس جهانی را چسان بر هم زدی 
153.9 صد هزاران شیر بود او در تنی	هر دو عالم را همی دید ارزنی
153.10 او برون رفته بد از ما و منی	او چو آتش بود و عالم خرمنی 
153.11 چون كه خرمن پاس عشر او نداشت	او چنان شعله بر آن خرمن گماشت 
153.12 هر كه او در پیش این شیر نهان	بی ادب چون گرگ، بگشاید دهان 
153.13 همچو گرگ آن شیر بردرّاندش	 فانْتقمْنا منْهمْ بر خواندش 
153.14 زخم یابد همچو گرگ از دست شیر	پیش شیر ابله بود كاو شد دلیر
153.15 كاشكی آن زخم بر جسم آمدی	تا بدی كایمان و دل سالم بدی 
153.16 قوّتم بگسست چون اینجا رسید	چون توانم كرد این سرّ را پدید
153.17 * لیک هم رمزی بگویم با شما	بو که در یابید و گردید آشنا 
153.18 همچو آن روبه، كم اشكم كنید	پیش او روباه بازی كم كنید
153.19 جمله ما و من به پیش او نهید	ملك ملك اوست، ملك او را دهید
153.20 چون فقیر آیید، اندر راه راست	شیر و صید شیر، خود آن شماست 
153.21 زآنكه او پاك است و سبحان وصف اوست	بی نیاز است او ز مغز و نغز و پوست 
153.22 هر شكار و هر كراماتی كه هست	از برای بندگان آن شه است 
153.23 * گفت الیس الله بکافٍ عبده	تا نگردد بنده هر سو حیله جو 
153.24 * هر که او بر حق توکل میکند	او بجای خود تفضل میکند 
153.25 نیست شه را طمع وبهر خلق ساخت	این همه دولت، خنك آن كاو شناخت 
153.26 آنكه دولت آفرید و دو سرا	ملك و دولتها چكار آید و را؟
153.27 پیش سبحان بس نگه دارید دل	تا نگردید از گمان بد خجل 
153.28 كاو ببیند سرّ و فكر و جستجو	همچو اندر شیر خالص تار مو
153.29 آن كه او بی نقش ساده سینه شد	نقشهای غیب را آیینه شد
153.30 سرّ ما را بی گمان موقن شود	ز آنكه مومن آینه  مومن بود
153.31 مومنی او مومنی تو با گمان	در میان هر دو فرقی بیکران
153.32 چون زند این نقد ما را بر محك	پس یقین را باز داند او ز شك 
153.33 چون شود جانش محك نقدها	پس ببیند نقد را و قلب را

154. نشاندن پادشاهان صوفیان عارف را پیش روی خویش تا چشمشان بدیشان روشن شود
154.1 پادشاهان را چنان عادت بود	این شنیده باشی، ار یادت بود
154.2 دست چپشان پهلوانان ایستند	ز آنكه دل پهلوی چپ باشد ببند
154.3 مشرف و اهل قلم بر دست راست	زآنكه علم ثبت و خط آن دست راست 
154.4 صوفیان را پیش رو موضع دهند	كاینۀ جان اند و ز آیینه بهند
154.5 * حاجبان این صوفیانند ای پسر	ساده و آزاده و افکنده سر 
154.6 سینه ها صیقل زده در ذكر و فكر	تا پذیرد آینۀ دل نقش بكر
154.7 هر كه او از صلب فطرت خوب زاد	آینه در پیش او باید نهاد
154.8 عاشق آیینه باشد روی خوب	صیقل جان آمد از تقْوی القلوب 

155. آمدن مهمان پیش یوسف علیه السلام و تقاضا كردن یوسف از او تحفه و ارمغان 
155.1 آمد از آفاق یار مهربان	یوسف صدیق را شد میهمان 
155.2 كآشنا بودند وقت كودكی	بر وسادۀ آشنائی متكی 
155.3 یاد دادش جور اخوان و حسد	گفت آن زنجیر بود و ما اسد
155.4 عار نبود شیر را از سلسله	نیست ما را از قضای حق گله 
155.5 شیر را بر گردن ار زنجیر بود	بر همه زنجیر سازان میر بود
155.6 گفت چون بودی تو در زندان و چاه	گفت همچون در محاق و كاست ماه 
155.7 در محاق ار ماه نو گردد دو تا	نی در آخر بدر گردد بر سما
155.8 گر چه دردانه به هاون كوفتند	نور چشم و دل شد و دفع گزند
155.9 گندمی را زیر خاك انداختند	پس ز خاكش خوشه ها بر ساختند
155.10 بار دیگر كوفتندش ز آسیا	قیمتش افزود و نان شد جان فزا
155.11 باز نان را زیر دندان كوفتند	گشت عقل و جان و فهم هوشمند
155.12 باز آن جان چونكه محو عشق گشت	 یعْجب الزّرّاع آمد بعد كشت 
155.13 باز آن جان چون بحق او محو شد	باز ماند از سکر و سوی صحو شد
155.14 * عالمی را زان صلاح آمد ثمر	قوم دیگر را فلاح منتظر 
155.15 این سخن پایان ندارد باز گرد	تا كه با یوسف چه گفت آن نیك مرد

156. طلب کردن یوسف علیه السلام ارمغان از میهمان
156.1 بعد قصه گفتنش گفت ای فلان	هین چه آوردی تو ما را ارمغان 
156.2 بر در یاران تهی دست آمدن	هست بیگندم سوی طاحون شدن
156.3 حق تعالی خلق را گوید به حشر	ارمغان كو از برای روز نشر
156.4 جئتمونا و فرادی بی نوا	هم بدان سان كه خلقناكم كذا
156.5 هین چه آوردید دست آویز را	ارمغانی روز رستاخیز را
156.6 یا امید باز گشتنتان نبود	وعدۀ امروز باطلتان نمود
156.7 وعدۀ مهمانی اش را منكری	پس ز مطبخ خاك و خاكستر بری 
156.8 ور نه ای منكر چنین دست تهی	بر در آن دوست پا چون می نهی 
156.9 اندكی صرفه بكن از خواب و خور	ارمغان بهر ملاقاتش ببر
156.10 شو قلیل النوم مما یهجعون	باش در اسحار از یستغفرون 
156.11 اندكی جنبش بكن همچون جنین	تا ببخشندت حواس نور بین 
156.12 وز جهان چون رحم بیرون روی	از زمین در عرصۀ واسع شوی 
156.13 آنكه "ارض الله واسع" گفته اند	عرصه ای دان كانبیا در رفته اند
156.14 دل نگردد تنگ ز آن عرصۀ فراخ	نخل تر آن جا نگردد خشك شاخ 
156.15 حاملی تو مر حواست را كنون	كند و مانده می شوی و سر نگون 
156.16 چون كه محمولی نه حامل وقت خواب	ماندگی رفت و شدی بی پیچ و تاب 
156.17 چاشنیی دان تو حال خواب را	پیش محمولی حال اولیا
156.18 اولیا اصحاب كهفند ای عنود	در قیام و در تقلب همْ رقود
156.19 می كشدشان بی تكلف در فعال	بی خبر ذات الیمین ذات الشمال 
156.20 چیست آن ذات الیمین؟ فعل حسن	چیست آن ذات الشمال؟ اشغال تن 
156.21 * گر تو بینی شان بدشواری درون	نیستشان خوفی و لا هم یحزنون
156.22 * میرود این هر دو از مردم پدید	بیخبر زین هر دو ایشان در مزید 
156.23 میرود این هر دو كار از انبیا	بی خبر زین هر دو ایشان چون صدا
156.24 گر صدایت بشنواند خیر و شر	ذات که باشد ز هر دو بیخبر

157. گفتن مهمان یوسف علیه السلام را كه ارمغان بهر تو آئینه آورده ام تا چون در آن نگری مرا یاد آوری 
157.1 گفت یوسف هین بیاور ارمغان	او ز شرم این تقاضا در فغان 
157.2 گفت من چند ارمغان جستم ترا	ارمغانی در نظر نامد مرا
157.3 حبّه ای را جانب كان چون برم	قطره ای را سوی عمان چون برم 
157.4 زیره را من سوی كرمان آورم	گر به پیش تو دل و جان آورم 
157.5 نیست تخمی، كاندر این انبار نیست	غیر حسن تو، كه آن را یار نیست 
157.6 لایق آن دیدم كه من آیینه ای	پیش تو آرم چو نور سینه ای 
157.7 تا ببینی روی خوب خود در آن	ای تو چون خورشید شمع آسمان 
157.8 آینه آوردمت ای روشنی	تا چو بینی روی خود یادم كنی 
157.9 آینه بیرون كشید او از بغل	خوب را آیینه باشد مشتغل 
157.10 آینۀ هستی چه باشد؟ نیستی	نیستی بگزین گر تو ابله نیستی 
157.11 هستی اندر نیستی بتوان نمود	مال داران بر فقیر آرند جود
157.12 آینۀ صافی نان خود گرسنه ست	سوخته هم آینۀ آتش زنه ست 
157.13 نیستی و نقص هر جایی كه خاست	آینۀ خوبی جملۀ هست هاست 
157.14 * بهر آنکه نیستی پالودگیست	وآنچه این هستی همه آلودگی است 
157.15 چون كه جامه چست و دوزیده بود	مظهر فرهنگ درزی چون شود
157.16 ناتراشیده همی باید جذوع	تا دروگر اصل سازد یا فروع 
157.17 خواجۀ "اشكسته بند" آن جا رود	كه در آن جا پای اشكسته بود
157.18 كی شود؟ چون نیست رنجور نزار	آن جمال صنعت طبّ آشكار
157.19 خواری و دونی مسها بر ملا	گر نباشد كی نماید كیمیا
157.20 نقصها آیینۀ وصف كمال	و آن حقارت آینۀ عز و جلال 
157.21 زآنكه ضد را، ضد كند پیدا یقین	ز آن كه با سركه پدید است انگبین 
157.22 هر كه نقص خویش را دید و شناخت	اندر استكمال خود دو اسبه تاخت 
157.23 زآن نمی پرد به سوی ذو الجلال	كاو گمانی می برد خود را كمال 
157.24 علتی بدتر ز پندار كمال	نیست اندر جانت ای مغرور ضال 
157.25 از دل و از دیده ات بس خون رود	تا ز تو این معجبی بیرون شود
157.26 علت ابلیس "انا خیر" بدست	وین مرض در نفس هر مخلوق هست 
157.27 گر چه خود را بس شكسته بیند او	آب صافی دان و سرگین زیر جو
157.28 چون بشورانی مر او را ز امتحان	آب سرگین رنگ گردد در زمان 
157.29 در تگ جو هست سرگین ای فتی	گر چه جو صافی نماید مر ترا
157.30 هست پیر راه دان پر فطن	باغهای نفس كل را جوی كن 
157.31 جوی خود را كی تواند پاك كرد؟	نافع از علم خدا شد علم مرد
157.32 * آب جو سرگین نتاند پاک کرد	جهل نفسش را نروبد علم مرد 
157.33 كی تراشد تیغ دستۀ خویش را	رو به جراحی سپار این ریش را
157.34 بر سر هر ریش جمع آید مگس	تا نبیند قبح ریش خویش كس 
157.35 وآن مگس، اندیشه ها و آمال تو	ریش تو آن ظلمت احوال تو
157.36 ور نهد مرهم بر آن ریش تو پیر	آن زمان ساكن شود درد و نفیر
157.37 تو نپنداری كه صحت یافته  است	پرتو مرهم بر آن جا تافته است 
157.38 هین ز مرهم سر مكش ای پشت ریش	وآن ز پرتو دان، مدان از اصل خویش 
157.39 * این سخن پایان ندارد ای جوان	بشنو اکنون قصه ای در ضمن آن 

158. مرتد شدن كاتب وحی بسبب آنكه پرتو وحی بر وی زد و آن آیه را پیش از پیغمبر خواند و  گفت من هم محل وحیم 
158.1 پیش از عثمان، یكی نساخ بود	كاو به نسخ وحی، جدّی مینمود
158.2 چون نبی از وحی فرمودی سبق	او همان را وانوشتی بر ورق 
158.3 پرتو آن وحی بر وی تافتی	او درون خویش حكمت یافتی 
158.4 عین آن حكمت بفرمودی رسول	زین قدر گمراه شد آن بوالفضول 
158.5 كانچه میگوید رسول مستنیر	مر مرا هست آن حقیقت در ضمیر
158.6 پرتو اندیشه اش زد بر رسول	قهر حق آورد بر جانش نزول 
158.7 * پرتو آن ناگهش بر دل بتافت	در درون خویشتن حرفی نیافت 
158.8 هم ز نساخی بر آمد هم ز دین	شد عدوی مصطفی از روی كین 
158.9 مصطفی فرمود: كای گبر عنود	چون سیه گشتی اگر نور از تو بود؟
158.10 گر تو ینبوع الهی بوده ای	این چنین آب سیه نگشوده ای 
158.11 اندرون میسوختش هم زین سبب	توبه كردن می نیارست، این عجب 
158.12 تا كه ناموسش به پیش این و آن	نشكند، بر بست از توبه دهان 
158.13 آه می كرد و، نبودش آه سود	چون در آمد تیغ و سر را در ربود
158.14 كرده حق ناموس را صد من حدید	ای بسا بسته به بند ناپدید
158.15 كبر و كفر آن سان ببست آن راه را	كه نیارد كرد ظاهر آه را
158.16 گفت اغلالا فهم به مقمحون	نیست آن اغلال ما را از برون 
158.17 خلفهم سدا فأغشیناهم	می نبیند بند را پیش و پس او
158.18 رنگ صحرا دارد آن سدّی كه خاست	او نمی داند كه آن سدّ قضاست 
158.19 شاهد تو، سدّ روی شاهد است	مرشد تو، سدّ گفت مرشد است 
158.20 ای بسا كفار را سودای دین	بندشان ناموس و كبر و آن و این 
158.21 بند پنهان، لیك از آهن بتر	بند آهن را كند پاره تبر
158.22 بند آهن را توان كردن جدا	بند غیبی را نداند كس دوا
158.23 مرد را زنبور اگر نیشی زند	طبع او آن لحظه بر دفعی تند
158.24 زخم نیش اما چو از هستی توست	غم قوی باشد، نگردد درد سست 
158.25 شرح این از سینه بیرون می جهد	لیك می ترسم كه نومیدی دهد
158.26 نی مشو نومید و خود را شاد كن	پیش آن فریادرس فریاد كن 
158.27 كای محب عفو، از ما عفو كن	ای طبیب رنج ناسور كهن 
158.28 عكس حكمت آن شقی را یاوه كرد	خود مبین، تا بر نیارد از تو گرد
158.29 ای برادر بر تو حكمت، جاریه است	آن ز ابدال است و بر تو عاریه است 
158.30 گر چه در خود خانه نوری تافته است	آن ز همسایه منور یافته است 
158.31 شكر كن، غرّه مشو، بینی مكن	گوش دار و هیچ خود بینی مكن 
158.32 صد دریغ و درد كاین عاریتی	معجبان را دور كرد از امتی 
158.33 من غلام آن كه او در هر رباط	خویش را واصل نداند بر سماط
158.34 بس رباطی كه بباید ترك كرد	تا به مسكن در رسد یك روز مرد
158.35 گر چه آهن سرخ شد، او سرخ نیست	پرتو عاریت آتش زنی است 
158.36 گر شود پر نور روزن یا سرا	تو مدان روشن مگر خورشید را
158.37 ور در و دیوار گوید روشنم	پرتو غیری ندارم این منم 
158.38 پس بگوید آفتاب ای نارشید	چون كه من غارب شوم، آید پدید
158.39 سبزه ها گویند ما سبز از خودیم	شاد و خندانیم و بس زیبا خدیم 
158.40 فصل تابستان بگوید ای امم	خویش را بینید چون من بگذرم 
158.41 تن همی نازد به خوبی و جمال	روح پنهان كرده فرّ و پرّ و بال 
158.42 گویدش کای مزبله تو كیستی؟	یك دو روز از پرتو من زیستی 
158.43 غنج و نازت می نگنجد در جهان	باش تا كه من شوم از تو جهان 
158.44 گرم دارانت تو را گوری كنند	کشکشانت در تک گور افکنند
158.45 تا که چون در گور یارانت کنند	طعمۀ موران و مارانت كنند
158.46 بینی از گند تو گیرد آن كسی	كه به پیش تو همی مردی بسی 
158.47 پرتو روح است نطق و چشم و گوش	پرتو آتش بود در آب جوش 
158.48 آنچنان كه پرتو جان بر تن است	پرتو ابدال بر جان من است 
158.49 جان جان چون واكشد پا را ز جان	جان چنان گردد كه بی جان تن، بدان 
158.50 سر از آن رو می نهم من بر زمین	تا گواه من بود در یوم دین 
158.51 یوم دین كه زلزلت زلزالها	این زمین باشد گواه حالها
158.52 كاو تحدث جهرة أخبارها	در سخن آید زمین و خاره ها
158.53 فلسفی گوید ز معقولات دون	عقل از دهلیز میماند برون
158.54 فلسفی منكر شود در فكر و ظن	گو برو سر را بر آن دیوار زن 
158.55 نطق آب و نطق خاك و نطق گل	هست محسوس حواس اهل دل 
158.56 فلسفی كاو منكر حنانه است	از حواس اولیا بیگانه است
158.57 گوید او كه پرتو سودای خلق	بس خیالات آورد در رای خلق 
158.58 بلكه عكس آن، فساد و كفر او	این خیال منكری را زد بر او
158.59 فلسفی مر دیو را منكر شود	در همان دم سخرۀ دیوی بود
158.60 گر ندیدی دیو را، خود را ببین	بی جنون نبود كبودی بر جبین 
158.61 هر كه را در دل شك و پیچانی است	در جهان او فلسفی پنهانی است 
158.62 می نماید اعتقاد او گاه گاه	آن رگ فلسف كند رویش سیاه 
158.63 الحذر ای مومنان كان در شماست	در شما بس عالم بی منتهاست 
158.64 جمله هفتاد و دو ملت در تو است	وه كه آن روزی بر آرد از تو دست 
158.65 هر كه او را برگ این ایمان بود	همچو برگ از بیم، او لرزان بود
158.66 بر بلیس و دیو زآن خندیده ای	كه تو خود را نیك مردم دیده ای 
158.67 چون كند جان باژگونه پوستین	چند واویلا بر آید ز اهل دین 
158.68 بر دكان هر زرنما خندان شده است	ز آنكه سنگ امتحان پنهان شده است 
158.69 پرده ای ستار، از ما بر مگیر	باش اندر امتحان ما را مجیر
158.70 قلب پهلو می زند با زر به شب	انتظار روز می دارد ذهب 
158.71 با زبان حال زر گوید كه باش	ای مزور تا بر آید روز فاش 
158.72 صد هزاران سال ابلیس لعین	بود ز ابدال و امیر المؤمنین 
158.73 پنجه زد با آدم از نازی كه داشت	گشت رسوا همچو سرگین وقت چاشت 
158.74 پنجه با مردان مزن ای بوالحوس	بر تر از سلطان چه میرانی فرس

159. دعا كردن بلعم باعور كه موسی و قومش را از این شهر كه حصار داده اند بی مراد باز گردان  و مستجاب شدن
159.1 بلعم باعور را خلق جهان	سغبه شد مانند عیسای زمان 
159.2 سجده ناوردند كس را دون او	صحت رنجور بود افسون او
159.3 پنجه زد با موسی از كبر و كمال	آن چنان شد كه شنیدستی تو حال 
159.4 صد هزار ابلیس و بلعم در جهان	همچنین بوده است پیدا و نهان 
159.5 این دو را مشهور گردانید اله	تا كه باشند این دو بر باقی گواه 
159.6 * رهزنان را در بیابان چون کشند	یک دو تن را سوی ده زایشان کشند 
159.7 * تا ببیننداهل ده گیرند پند	رؤیت ایشان بودشان همچو بند 
159.8 این دو دزد آویخت بر دار بلند	ور نه اندر شهر بس دزدان بدند
159.9 این دو را پرچم به سوی شهر برد	كشتگان قهر را نتوان شمرد
159.10 نازنینی تو ولی در حد خویش	الله الله، پا منه زاندازه بیش 
159.11 گر زنی بر نازنین تر از خودت	در تگ هفتم زمین زیر آردت 
159.12 قصۀ عاد و ثمود از بهر چیست؟	تا بدانی كانبیا را نازكی است 
159.13 این نشان خسف و قذف و صاعقه	شد بیان عز نفس ناطقه 
159.14 جمله حیوان را پی انسان بكش	جمله انسان را بكش از بهر هش 
159.15 هش چه باشد عقل كل ای هوشمند	عقل جزوی هش بود، اما نژند
159.16 جمله حیوانات وحشی ز آدمی	باشد از حیوان انسی در كمی 
159.17 خون آنها خلق را باشد سبیل	ز انكه وحشی اند از عقل جلیل 
159.18 * خون ایشان خلق را باشد روا	زانکه انسان را نیند ایشان سزا 
159.19 عزت وحشی بدان ساقط شده است	كامر انسان را مخالف آمده است 
159.20 پس چه عزت باشدت ای نادره	چون شدی تو "حمرٌ مستنفرة"
159.21 خر نشاید كشت از بهر صلاح	چون بود وحشی شود خونش مباح 
159.22 گر چه خر را دانش زاجر نبود	هیچ معذورش نمی دارد ودود
159.23 پس چو وحشی شد از آن دم آدمی	كی بود معذور، ای یار سمی 
159.24 لاجرم كفار را  خون شد مباح	همچو وحشی پیش نشاب و رماح 
159.25 جفت و فرزندانشان جمله سبیل	ز آنكه بی عقلند و مطرود و ذلیل 
159.26 باز عقلی كو رمد از عقل عقل	كرد از عقلی به حیوانات نقل 

160. اعتماد كردن هاروت و ماروت بر عصمت خویش در هر فتنه ای 
160.1 همچو هاروت و چو ماروت شهیر	از بطر خوردند زهر آلود تیر
160.2 اعتمادی بودشان بر قدس خویش	چیست بر شیر اعتماد گاومیش؟ 
160.3 گر چه او با شاخ صد چاره كند	شاخ شاخش شیر نر پاره كند
160.4 گر شود پر شاخ همچون خار پشت	شیر خواهد گاو را ناچار كشت 
160.5 باد صرصر کو درختان می كند	با گیاه پست احسان می كند
160.6 بر ضعیفی گیاه آن باد تند	رحم كرد، ای دل، تو از قوت ملند
160.7 تیشه را ز انبوهی شاخ درخت	كی هراس آید؟ ببرد، لخت لخت 
160.8 لیك بر برگی نكوبد خویش را	جز كه بر ریشه نكوبد نیش را
160.9 شعله را ز انبوهی هیزم چه غم؟	كی رمد قصاب زانبوهی غنم ؟
160.10 پیش معنی چیست صورت؟ بس زبون	چرخ را معنیش می دارد نگون 
160.11 تو قیاس از چرخ دولابی بگیر	گردشش از كیست؟ از عقل منیر
160.12 گردش این قالب همچون سپر	هست از "روح مستر" ای پسر
160.13 گردش این باد از معنی اوست	همچو چرخی كو اسیر آب جوست 
160.14 جر و مد و دخل و خرج این نفس	از كه باشد؟ جز ز جان پر هوس؟ 
160.15 گاه جیمش می كند گه حا و دال	گاه صلحش می كند گاهی جدال 
160.16 گه یمینش میبرد گاهی یسار	گه گلستان میکند، گاهیش خار
160.17 * همچنین این آب را یزدان پاک	کرد بر فرعون خون سهمناک 
160.18 همچنین این باد را یزدان ما	كرده بد بر عاد همچون اژدها
160.19 باز هم آن باد را بر مومنان	كرده بد صلح و مراعات و امان 
160.20 گفت المعنی هو الله شیخ دین	بحر معنیهاست رب العالمین 
160.21 جمله اطباق زمین و آسمان	همچو خاشاكی بر آن بحر روان 
160.22 حمله ها و رقص خاشاك اندر آب	هم ز آب آمد به وقت اضطراب 
160.23 چون كه ساكن خواهدش كرد از مرا	سوی ساحل افكند خاشاك را
160.24 چون كشد از ساحلش در موج گاه	آن كند با او كه آتش با گیاه 
160.25 این حدیث آخر ندارد باز ران	جانب هاروت و ماروت ای جوان 

161. باقی قصۀ هاروت و ماروت و نكال و عقوبت ایشان 
161.1 چون گناه و فسق خلقان جهان	میشدی روشن به ایشان آن زمان 
161.2 دست خاییدن گرفتندی ز خشم	لیك عیب خود ندیدندی به چشم 
161.3 خویش در آئینه دید آن زشت مرد	رو بگردانید از آن و خشم كرد
161.4 "خویش بین" چون از كسی جرمی بدید	آتشی در وی ز دوزخ شد پدید
161.5 حمیت دین خواند او، آن كبر را	ننگرد در خویش، نفس گبر را
161.6 حمیت دین را نشانی دیگر است	كه از آن آتش جهانی اخضر است 
161.7 گفت حقشان، گر شما روشان گرید؟	در سیه كاران مغفل منگرید
161.8 شكر گوئید ای سپاه و چاكران	رسته اید از شهوت و از چاك ران 
161.9 گر از آن معنی نهم من بر شما	مر شما را پیش نپذیرد سما
161.10 عصمتی گر مر شما را در تن است	آن ز عكس عصمت و حفظ من است 
161.11 آن ز من بینید نز خود، هین و هین	تا نچربد بر شما دیو لعین 
161.12 آن چنان كان كاتب وحی رسول	دید در خود حكمت و نور وصول 
161.13 خویش را هم لحن مرغان خدا	می شمرد، آن بد صفیری چون صدا
161.14 لحن مرغان را اگر واصف شوی	بر ضمیر مرغ كی واقف شوی؟ 
161.15 گر بیاموزی صفیر بلبلی	تو چه دانی كاو چه دارد با گلی؟ 
161.16 ور بدانی از قیاس و از گمان	باشد آن برعکس آن، ای ناتوان
161.17 باشد آن تصویر تو در امتهان	چون ز لب جنبان گمانهای كران 

162. به عیادت رفتن كر بر همسایۀ رنجور خویش 
162.1 آن كری را گفت افزون مایه ای	كه ترا رنجور شد همسایه ای 
162.2 گفت با خود كر كه با گوش گران	من چه دریابم ز گفت آن جوان 
162.3 خاصه رنجور و ضعیف آواز شد	لیك باید رفت آن جا نیست بد
162.4 چون ببینم كان لبش جنبان شود	من قیاسی گیرم آن را از خرد
162.5 چون بگویم "چونی ای محنت كشم؟"	او بخواهد گفت "نیكم" یا "خوشم" 
162.6 من بگویم "شكر، چه خوردی ابا"	او بگوید "شربتی" یا "ماشبا"
162.7 من بگویم "صحّ نوشت كیست آن	از طبیبان پیش تو؟" گوید "فلان" 
162.8 من بگویم "بس مبارك پاست او	چون كه او آمد شود كارت نكو"
162.9 پای او را آزمودستیم ما	هر كجا شد می شود حاجت روا
162.10 این جوابات قیاسی راست كرد	عکس آن واقع شد ای آزاد مرد
162.11 * گوئیا رنجور را خاطر ز کر	اندکی رنجیده بود ای پر هنر 
162.12 * کر در آمد پیش رنجور و نشست	بر سر او خوش همی مالید دست 
162.13 گفت "چونی؟" گفت "مردم" گفت "شكر"	شد از این رنجور پر آزار و نكر
162.14 كین چه شكر است این عدوی ما بد است	كر قیاسی كرد و آن كژ آمده است 
162.15 بعدازآن گفتش "چه خوردی؟" گفت "زهر"	گفت "نوشت باد" افزون گشت قهر
162.16 بعد از آن گفت "از طبیبان كیست او	كاو همی آید به چاره پیش تو؟"
162.17 گفت "عزراییل می آید برو"	گفت "پایش بس مبارك، شاد شو
162.18 این زمان از نزد او آیم برت	گفتم او را تا که گردد غمخورت"
162.19 كر برون آمد بگفت او شادمان	"شكر كش كردم مراعات این زمان" 
162.20 خود گمانش از کری معکوس بود	این زیان محض را پنداشت سود
162.21 * رو بره میگفت با خود از عمی	"شکر که کردم عیادت جار را" 
162.22 گفت رنجور این عدوی جان ماست	ما ندانستیم كاو كان جفاست 
162.23 خاطر رنجور جویان صد سقط	تا كه پیغامش كند از هر نمط
162.24 چون كسی كه خورده باشد آش بد	می بشوراند دلش تا قی كند
162.25 "كظم غیظ" این است آن را قی مكن	تا بیابی در جزا شیرین سخن 
162.26 چون نبودش صبر می پیچید او	كاین سگ زن روسپی حیز كو
162.27 تا بریزم بر وی آن چه گفته بود	كان زمان شیر ضمیرم خفته بود
162.28 چون عیادت بهر دل آرامی است	این عیادت نیست، دشمن كامی است 
162.29 تا ببیند دشمن خود را نزار	تا بگیرد خاطر زشتش قرار
162.30 بس كسان كایشان عبادتها کنند	دل به رضوان و ثواب آن نهند
162.31 خود حقیقت معصیت باشد خفی	بس كدر، كان را تو پنداری صفی 
162.32 همچو آن كر، كو همی پنداشته ست	كه نكویی كرد و آن خود بد بدست 
162.33 او نشسته خوش كه خدمت كرده ام	حق همسایه به جا آورده ام 
162.34 بهر خود او آتشی افروخته ست	در دل رنجور و خود را سوخته ست 
162.35 فاتقوا النار التی أوقدتم	إنكم فی المعصیة ازددتم 
162.36 گفت پیغمبر به یك صاحب ریا	صل إنك لم تصل یا فتی 
162.37 از برای چارۀ این خوفها	آمد اندر هر نمازی "اهدنا"
162.38 كاین نمازم را میامیز ای خدا	با نماز ضالین و اهل ریا
162.39 از قیاسی كه بكرد آن كر گزین	صحبت ده ساله باطل شد بدین 
162.40 خاصه ای خواجه قیاس حس دون	اندر آن وحیی كه شد از حد برون 
162.41 گوش حس تو به حرف ار در خور است؟	دان كه گوش غیب گیر تو كر است 

163. در بیان آنکه اول كسی كه در مقابله  نصّ صریح قیاس آورد ابلیس علیه اللعنه بود
163.1 اول آن كس كاین قیاسكها نمود	پیش انوار خدا، ابلیس بود
163.2 گفت نار از خاك بی شك بهتر است	من ز نار و او ز خاك اكدر است 
163.3 پس قیاس فرع بر اصلش كنیم	او ز ظلمت ما ز نور روشنیم 
163.4 گفت حق نی بلكه لا انساب شد	زهد و تقوی فضل را محراب شد
163.5 این نه میراث جهان فانی است	كه بر انسابش پیاپی جانی است 
163.6 بلكه این میراثهای انبیاست	وارث این جانهای اتقیاست 
163.7 پور آن بو جهل شد مومن عیان	پور آن نوح نبی از گمرهان 
163.8 زادۀ خاكی منور شد چو ماه	زادۀ آتش توئی ای رو سیاه 
163.9 این قیاسات و تحرّی روز ابر	یا به شب، مر قبله را كرده است حبر
163.10 لیك با خورشید و كعبه پیش رو	این قیاس و این تحرّی را مجو
163.11 كعبه نادیده مكن رو زو متاب	از قیاس الله أعلم بالصواب 
163.12 چون صفیری بشنوی از مرغ حق	ظاهرش را یاد گیری چون سبق 
163.13 وانگهی از خود قیاساتی كنی	مر خیال محض را ذاتی كنی 
163.14 اصطلاحاتی است مر ابدال را	كه نباشد ز آن خبر غفال را
163.15 منطق الطیری به صوت آموختی	صد قیاس و صد هوس افروختی 
163.16 همچو آن رنجور دلها از تو خست	كر به پندار اصابت گشته مست 
163.17 كاتب آن وحی ز آن آواز مرغ	برده ظنی كه منم انباز مرغ 
163.18 مرغ پری زد مر او را كور كرد	نك فرو بردش به قعر مرگ و درد
163.19 هین به ظنی یا به عکسی هم شما	در میفتید از مقامات سما
163.20 گر چه هاروتید و ماروت و فزون	از همه بر بام نحن الصّافون 
163.21 بر بدیهای بدان رحمت كنید	بر منی و خویش بینی كم تنید
163.22 هین مبادا غیرت آید از كمین	سر نگون افتید در قعر زمین 
163.23 هر دو گفتند ای خدا فرمان تراست	بی امان تو امانی خود كجاست ؟
163.24 این همی گفتند و دلشان می طپید	بد كجا آید ز ما، نعم العبید
163.25 خار خار دو فرشته هم نهشت	تا كه تخم خویش بینی را نكشت 
163.26 پس همی گفتند كای اركانیان	بی خبر از پاكی روحانیان 
163.27 ما بر این گردون تتقها می تنیم	بر زمین آییم و شادروان زنیم 
163.28 * هر دوشان گفتند ما را باک نیست	که سرشت ما ز آب و خاک نیست 
163.29 عدل ورزیم و عبادت آوریم	باز هر شب سوی گردون بر پریم 
163.30 تا شویم اعجوبۀ دور زمان	تا نهیم اندر زمین امن و امان 
163.31 این قیاس حال گردون بر زمین	راست ناید فرق دارد در كمین 

164. در بیان آن كه حال خود و مستی خود پنهان باید داشت 
164.1 بشنو الفاظ حكیم برده ای	سر همانجا نه كه باده خورده ای 
164.2 چون كه از میخانه مستی ضال شد	تسخر و بازیچۀ اطفال شد
164.3 می فتد او سو به سو در هر رهی	در گل و می خنددش هر ابلهی 
164.4 او چنین و كودكان اندر پی اش	بی خبر از مستی و ذوق می اش 
164.5 خلق اطفال اند جز مست خدا	نیست بالغ جز رهیده از هوا
164.6 گفت "دنیا لعب و لهو است و شما	كودكید" و راست فرماید خدا
164.7 از لعب بیرون نرفتی كودكی	بی ذكات روح كی باشد ذكی 
164.8 چون جماع طفل دان این شهوتی	كه همی رانند اینجا ای فتی 
164.9 آن جماع طفل چه بود بازئی	با جماع رستمی و غازئی 
164.10 جنگ خلقان همچو جنگ كودكان	جمله بی معنی و بی مغز و مهان 
164.11 جمله با شمشیر چوبین جنگشان	جمله در لاینفعی آهنگشان 
164.12 جمله شان گشته سواره بر نیی	كاین براق ماست یا دلدل پئی 
164.13 حامل اند و خود ز جهل افراشته	راكب و محمول ره پنداشته 
164.14 باش تا روزی كه محمولان حق	اسب تازان بگذرند از نه طبق 
164.15 تعرج الروح إلیه و الملك	من عروج الروح یهتز الفلك 
164.16 همچو طفلان جمله تان دامن سوار	گوشۀ دامن گرفته اسب وار
164.17 از حق إنّ الظّنّ لا یغْنی رسید	مركب ظنّ بر فلک ها كی دوید؟
164.18 اغلب الظنین فی ترجیح ذا	لا تماری الشمس فی توضیحها
164.19 * آفتاب حق چو گردد مستوی	در قیامت بر رشید و بر غوی 
164.20 آن گهی بینید مركبهای خویش	مركبی سازیده اید از پای خویش 
164.21 وهم و فكر و حس و ادراكات ما	همچو نی دان، مركب كودك هلا
164.22 علمهای اهل دل حمالشان	علمهای اهل تن احمالشان 
164.23 علم چون بر دل زند یاری شود	علم چون بر تن زند باری شود
164.24 گفت ایزد: یحمل اسفاره	بار باشد علم كان نبود ز هو
164.25 علم كان نبود ز هو بیواسطه	آن نپاید، همچو رنگ ماشطه 
164.26 لیك چون این بار را نیكو كشی	بار بر گیرند و بخشندت خوشی 
164.27 هین مكش بهر هوا آن بار علم	تا شوی راکب تو بر رهوار علم
164.28 هین بکش بهر خدا این بار علم	تا ببینی در درون انبار علم 
164.29 تا كه بر رهوار علم آیی سوار	آنگهان افتد ترا از دوش بار
164.30 از هواها كی رهی بی جام هو	ای ز هو قانع شده با نام هو
164.31 از صفت و ز نام چه زاید؟ خیال	و آن خیالش هست دلال وصال 
164.32 دیده ای دلال بی مدلول؟ هیچ	تا نباشد جاده نبود غول هیچ 
164.33 هیچ نامی بی حقیقت دیده ای ؟	یا ز گاف و لام  گل،  گل چیده ای ؟ 
164.34 اسم خواندی، رو مسمی را بجو	مه به بالا دان، نه اندر آب جو
164.35 گر ز نام و حرف خواهی بگذری	پاك كن خود را ز خود هان یك سری 
164.36 همچو آهن، ز آهنی بیرنگ شو	در ریاضت آینۀ بی زنگ شو
164.37 خویش را صافی كن از اوصاف خویش	تا ببینی ذات پاك صاف خویش
164.38 بینی اندر دل علوم  انبیا	بی كتاب و بی معید و اوستا
164.39 گفت پیغمبر كه: هست از امتم	كاو بود هم گوهر و، هم همتم 
164.40 مر مرا زآن نور بیند جانشان	كه من ایشان را همی بینم بدان 
164.41 بی صحیحین و احادیث و روات	بلكه اندر مشرب آب حیات 
164.42 سر "امسینا لکـردیا " بدان	راز "اصبحنا عرابیا  " بخوان 
164.43 سرّ  امسینا و اصبحنا  تو را	میرساند جانب راه خدا
164.44 ور مثالی خواهی از علم نهان	قصه گو از رومیان و چینیان 

165. قصۀ مری كردن رومیان و چینیان در صفت نقاشی
165.1 چینیان گفتند: ما نقاش تر	رومیان گفتند: ما را كرّ و فرّ
165.2 گفت سلطان: امتحان خواهم در این	كز شما خود كیست در دعوی گزین 
165.3 * چینیان گفتند: خدمتها کنیم	رومیان گفتند: در حکمت تنیم 
165.4 اهل چین و روم در بحث آمدند	رومیان در علم واقف تر بدند
165.5 چینیان گفتند: یك خانه به ما	خاص بسپارید و یك آن شما
165.6 بود دو خانه مقابل دربدر	ز آن یكی چینی ستد، رومی دگر
165.7 چینیان صد رنگ از شه خواستند	پس خزینه باز كرد آن ارجمند
165.8 هر صباحی از خزینه رنگها	چینیان را راتبه بود از عطا
165.9 رومیان گفتند نه نقش و نه رنگ	در خور آید كار را، جز دفع زنگ 
165.10 در فرو بستند و صیقل میزدند	همچو گردون صافی و ساده شدند
165.11 از دو صد رنگی به بی رنگی رهی است	رنگ چون ابر است و بی رنگی مهی است 
165.12 هر چه اندر ابر ضو بینی و تاب	آن ز اختر دان و ماه و آفتاب 
165.13 چینیان چون از عمل فارغ شدند	از پی شادی دهلها می زدند
165.14 شه در آمد دید آن جا نقشها	می ربود آن عقل را و فهم را
165.15 بعد از آن آمد به سوی رومیان	پرده را بالا كشیدند از میان 
165.16 عكس آن تصویر و آن كردارها	زد بر این صافی شده دیوارها
165.17 هر چه آن جا بود اینجا به نمود	دیده را از دیده خانه می ربود
165.18 رومیان آن صوفیانند ای پدر	بی ز تكرار و كتاب و نی هنر
165.19 لیك صیقل كرده اند آن سینه ها	پاك از آز و حرص و بخل و كینه ها
165.20 سینه ها صیقل زده در ذکر و فکر	از پی اظهار آن معنی بکر 
165.21 آن صفای آینه وصف دل است	صورت بی منتها را قابل است 
165.22 صورت بی صورت بی حد غیب	ز آینۀ دل تافت بر موسی ز جیب 
165.23 گر چه این صورت نگنجد در فلك	نی به عرش و فرش و دریا و سمك 
165.24 ز آن كه محدود است و معدود است آن	آینۀ دل را نباشد حد، بدان 
165.25 عقل اینجا ساكت آمد یا مضل	ز آنكه دل با اوست یا خود اوست دل 
165.26 عكس هر نقشی نتابد تا ابد	جز ز دل، هم با عدد، هم بی عدد
165.27 تا ابد نو نو صور كاید بر او	می نماید بی حجابی اندر او
165.28 اهل صیقل رسته اند از بوی و رنگ	هر دمی بینند خوبی بی درنگ 
165.29 نقش و قشر علم را بگذاشتند	رایت عین الیقین افراشتند
165.30 رفت فكر و روشنایی یافتند	برّ و بحر آشنایی یافتند
165.31 مرگ کز وی جمله اندر وحشت اند	می كنند آن قوم بر وی ریشخند
165.32 كس نیابد بر دل ایشان ظفر	بی صدف گشتند ایشان پر گهر
165.33 گر چه نحو و فقه را بگذاشتند	لیك محو و فقر را برداشتند
165.34 تا نقوش هشت جنت تافته است	لوح دلشان را پذیرا یافته است 
165.35 برترند از عرش و كرسی و خلا	ساكنان مقعد صدق خدا
165.36 صد نشان دارند و محو مطلق اند	چه نشان؟ بل عین دیدار حق اند

166. پرسیدن پیغمبر صلی الله علیه وآله مر زید را که امروز چونی و چگونه از خواب برخاستی و جواب او كه "اصبحت مومنا حقا"  
166.1 گفت پیغمبر صباحی زید را	كیف اصبحت ای رفیق با صفا؟
166.2 گفت عبدا مومنا، باز اوش گفت	كو نشان از باغ ایمان گر شگفت؟ 
166.3 گفت تشنه بوده ام من روزها	شب نخفتستم ز عشق و سوزها
166.4 تا ز روز و شب گذر كردم چنان	كه ز اسپر بگذرد نوك سنان 
166.5 كه از آن سو جملۀ ملت یكیست	صد هزاران سال و یك ساعت یكیست 
166.6 هست ازل را و ابد را اتحاد	عقل را ره نیست آن سو ز افتقاد
166.7 گفت از این ره كو رهاوردی؟ بیار	در خور فهم و عقول این دیار
166.8 گفت خلقان چون ببینند آسمان	من ببینم عرش را با عرشیان 
166.9 هشت جنت هفت دوزخ پیش من	هست پیدا همچو بت پیش شمن 
166.10 یك به یك وامی شناسم خلق را	همچو گندم من ز جو در آسیا
166.11 كه بهشتی كه و بیگانه كی است	پیش من پیدا چو مار و ماهی است 
166.12 * روز زادن روم و زنگ و هر گروه	یوم تبیضّ و تسودّ وجوه 
166.13 این زمان پیدا شده بر این گروه	از حبش بودند یا از چین گروه 
166.14 پیش از این هر چند جان پر عیب بود	در رحم بود و ز خلقان غیب بود
166.15 الشقی من شقی فی بطن ام	من سمات الجسم یعرف حالهم 
166.16 تن چو مادر طفل جان را حامله	مرگ درد زادن است و زلزله 
166.17 جمله جانهای گذشته منتظر	تا چگونه زاید این جان بطر
166.18 زنگیان گویند خود از ماست او	رومیان گویند بس زیباست او
166.19 چون بزاید در جهان جان وجود	پس نماند اختلاف بیض و سود
166.20 گر بود زنگی برندش زنگیان	ور بود رومی کشندش رومیان 
166.21 تا نزاد او، مشكلات عالم است	آن كه نازاده شناسد، او كم است 
166.22 او مگر ینظر بنور الله بود	كاندرون پوست او را ره بود
166.23 اصل آب نطفه اسپید است و خوش	لیك عكس جان، رومی و حبش 
166.24 میدهد رنگ احسن التقویم را	تا به اسفل میبرد این نیم را
166.25 یوم تبیضّ و تسودّ وجوه	ترك و هندو شهره گردد زین گروه 
166.26 * فاش گردد که تو کاهی یا که کوه	هندوئی یا ترک پیش هر گروه 
166.27 در رحم پیدا نگردد هند و ترك	چون كه زاید بیندش خرد و بزرگ 
166.28 این سخن پایان ندارد باز ران	تا نمانیم از قطار كاروان 

167. بقیه جواب گفتن زید رسول خدا صلی الله علیه و آله را که احوال خلق بر من پوشیده نیست و همه را میشناسم
167.1 جمله را چون روز رستاخیز من	فاش می بینم عیان از مرد و زن 
167.2 هین بگویم یا فرو بندم نفس	لب گزیدش مصطفی یعنی كه بس 
167.3 یا رسول الله بگویم سر حشر؟	در جهان پیدا كنم امروز نشر؟
167.4 هل مرا تا پرده ها را بر درم	تا چو خورشیدی بتابد گوهرم 
167.5 تا كسوف آید ز من خورشید را	تا نمایم نخل را و بید را
167.6 وا نمایم راز رستاخیز را	نقد را و نقد قلب آمیز را
167.7 دستها ببریده اصحاب شمال	وانمایم رنگ كفر و رنگ آل 
167.8 واگشایم هفت سوراخ نفاق	در ضیای ماه بی خسف و محاق 
167.9 وانمایم من پلاس اشقیا	بشنوانم طبل و كوس انبیا
167.10 دوزخ و جنات و برزخ در میان	پیش چشم كافران آرم عیان 
167.11 وانمایم حوض كوثر را به جوش	كآب بر روشان زند بانگش به گوش 
167.12 و آن كسان كه تشنه بر گردش دوان	گشته اند، این دم نمایم من عیان 
167.13 * وانکه تشنه گرد کوثر میدوند	یک بیک را نام گویم که کیند 
167.14 * وانکسان که تشنه گردش میزیند	یک به یک را وانمایم که کیند 
167.15 می بساید دوششان بر دوش من	نعره هاشان میرسد در گوش من 
167.16 اهل جنت پیش چشمم ز اختیار	در كشیده یكدگر را در كنار
167.17 دست همدیگر زیارت میكنند	از لبان هم، بوسه غارت می كنند
167.18 كر شد این گوشم ز بانگ آه آه	از حنین و نعره واحسرتاه 
167.19 این اشارتهاست گویم از نغول	لیك می ترسم ز آزار رسول 
167.20 همچنین میگفت سر مست و خراب	داد پیغمبر گریبانش به تاب 
167.21 گفت هین در كش كه اسبت گرم شد	عكس حق لا یسْتحْیی زد شرم شد
167.22 آینه تو جست بیرون از غلاف	آینه و میزان كجا گوید خلاف؟ 
167.23 آینه و میزان كجا بندد نفس؟	بهر آزار و حیای هیچ كس 
167.24 آینه و میزان محكها، ای سنی	گر دو صد سالش تو خدمتها كنی 
167.25 كز برای من بپوشان راستی	بل فزون بنما و منما كاستی 
167.26 اوت گوید ریش و سبلت بر مخند	آینه و میزان و آن گه ریو و بند
167.27 چون خدا ما را برای آن فراخت	كه به ما بتوان حقیقت را شناخت 
167.28 این نباشد، ما چه ارزیم ای جوان؟	كی شویم آیین روی نیكوان 
167.29 لیك در كش در بغل آیینه را	گر تجلی كرد سینا سینه را
167.30 گفت آخر هیچ گنجد در بغل؟	آفتاب حق و خورشید ازل؟ 
167.31 هم دغل را، هم بغل را بر درد	نی جنون ماند به پیشش نی خرد
167.32 گفت یك اصبع چو بر چشمی نهی	بینی از خورشید عالم را تهی 
167.33 یك سر انگشت، پرده  ماه شد	وین نشان ساتری، الله شد
167.34 تا بپوشاند جهان را نقطه ای	مهر گردد منكسف از سقطه ای 
167.35 لب ببند و غور دریایی نگر	بحر را حق كرد محكوم بشر
167.36 همچو چشمۀ زنجبیل و سلسبیل	هست در حكم بهشتی جلیل 
167.37 چار جوی جنت اندر حكم ماست	این نه زور ما، ز فرمان خداست 
167.38 هر كجا خواهیم داریمش روان	همچو سحر اندر مراد ساحران 
167.39 همچو این دو چشمۀ چشم روان	هست در حكم دل و فرمان جان 
167.40 گر بخواهد، رفت سوی زهر و مار	ور بخواهد، رفت سوی اعتبار
167.41 گر بخواهد، سوی محسوسات رفت	ور بخواهد، سوی ملبوسات رفت 
167.42 گر بخواهد، سوی كلیات راند	ور بخواهد، حبس جزئیات ماند
167.43 همچنین هر پنج حس چون نایزه	بر مراد امر دل شد جایزه 
167.44 هر طرف كه دل اشارت كردشان	میدود هر پنج حس دامن كشان 
167.45 دست و پا در امر دل اندر ملا	همچو اندر دست موسی آن عصا
167.46 دل بخواهد، پا در آید زو به رقص	یا گریزد سوی افزونی ز نقص 
167.47 دل بخواهد، دست آید در حساب	با اصابع، تا نویسد او كتاب 
167.48 دست در دست نهانی مانده است	او درون تن، برون بنشانده است 
167.49 گر بخواهد، بر عدو ماری شود	ور بخواهد، بر ولی یاری شود
167.50 ور بخواهد، كفچه ای در خوردنی	ور بخواهد، همچو گرز ده منی 
167.51 دل چه می گوید بدیشان، ای عجب	طرفه وصلت طرفه پنهانی سبب 
167.52 دل مگر مهر سلیمان یافته است؟	كه مهار پنج حس بر تافته است 
167.53 پنج حسی از برون مأسور اوست	پنج حسی از درون مأمور اوست
167.54 ده حس است و هفت اندام و دگر	آنچه اندر گفت ناید، می شمر
167.55 چون سلیمانی دلا در مهتری	بر پری و دیو، زن انگشتری 
167.56 گر در این ملكت بری باشی ز ریو	خاتم از دست تو نستاند، سه دیو
167.57 بعد از آن عالم بگیرد اسم تو	دو جهان محكوم تو، چون جسم تو
167.58 ور ز دستت دیو خاتم را ببرد	پادشاهی فوت شد، بختت بمرد
167.59 بعد از آن "یا حسرتا" شد للعباد	بر شما مختوم تا "یوم التناد"
167.60 * ور تو دیو خویشتن را منکری	چون روی آنجا تو روشن بنگری 
167.61 مكر خود را گر تو انكار آوری	از ترازو و آینه كی جان بری؟
167.62 * این سخن پایان ندارد چون کنم؟	بعد از این بر قصه لقمان تنم 

168. متهم كردن غلامان و خواجه تاشان مر لقمان را كه آن میوه های ترونده كه می آوردیم او خورده است 
168.1 بود لقمان پیش خواجه  خویشتن	در میان بندگانش خوار تن 
168.2 می فرستاد او غلامان را به باغ	تا كه میوه آیدش بهر فراغ 
168.3 بود لقمان در غلامان چون طفیل	پر معانی، تیره صورت، همچو لیل 
168.4 آن غلامان میوه های جمع را	خوش بخوردند از نهیب طمع را
168.5 خواجه را گفتند، لقمان خورد آن	خواجه بر لقمان ترش گشت و گران 
168.6 چون تفحص كرد لقمان از سبب	در عتاب خواجه اش بگشاد لب 
168.7 گفت لقمان سیدا، پیش خدا	بنده  خائن نباشد مرتجی
168.8 * امتحان را کار فرما ای کیا	شربت گرم آب ده بهر نما 
168.9 امتحان كن جمله ما را ای كریم	سیرمان در ده تو از آب حمیم 
168.10 بعد از آن ما را به صحرای كلان	تو سواره ما پیاده بر دوان 
168.11 آن گهان بنگر تو بد كردار را	صنعهای كاشف الاسرار را
168.12 گشت خواجه ساقی از آب حمیم	مر غلامان را و خوردند آن ز بیم 
168.13 بعد از آن میراندشان در دشتها	می دویدندی میان كشتها
168.14 قی در افتادند ایشان از عنا	آب می آورد ز یشان میوه ها
168.15 چون كه لقمان را در آمد قی ز ناف	می درآمد از درونش آب صاف 
168.16 حكمت لقمان چو تاند این نمود	پس چه باشد حكمت رب الوجود؟
168.17 یوْم تبْلی، السّرائر كلها	بان منكم كامن لا یشتهی 
168.18 چون سقوا ماء حمیما قطعت	جملة الأستار مما أفظعت 
168.19 نار از آن آمد عذاب كافران	كه حجر را نار باشد امتحان 
168.20 آن دل چون سنگ را تا چند چند	پند گفتیم و، نمی پذرفت پند
168.21 ریش بد را داروی بد یافت رگ	مر سر خر را سزد دندان سگ 
168.22 الخبیثات الخبیثین حكمت است	زشت را هم زشت جفت و بابت است 
168.23 پس تو هر جفتی كه می خواهی، برو	محو و هم رنگ صفات جفت شو
168.24 نور خواهی، مستعد شو، نور گیر	محو او باش و صفاتش را پذیر
168.25 ور رهی خواهی ازین سجن خرب	سر مكش از دوست، و اسْجدْ و اقترب 
168.26 * سرکشانرا بین سراسر در عذاب	سر بنه، والله اعلم بالصواب 
168.27 این سخن پایان ندارد، خیز زید	بر براق ناطقه بر بند قید

169. بقیه  حکایت زید با پیغمبر صلی الله علیه و آله و جواب او به آنحضرت 
169.1 ناطقه چون فاضح آمد عیب را	میدراند پرده های غیب را
169.2 غیب مطلوب حق آمد چند گاه	این دهل زن را بران، بربند راه 
169.3 تك مران، در كش عنان، مستور به	هر كس از پندار خود مسرور به 
169.4 حق همی خواهد كه نومیدان او	زین عبادت هم نگردانند رو
169.5 * هم مشرف در عبادتهای او	مشتغل گشته به طاعتهای او 
169.6 هم به اومیدی مشرّف می شوند	چند روزی در ركابش میدوند
169.7 خواهد آن رحمت بتابد بر همه	بر بد و نیك از عموم مرحمه 
169.8 حق همی خواهد كه هر میر و اسیر	با رجا و خوف باشند و حذیر
169.9 این رجا و خوف در پرده بود	تا پس  این پرده، پرورده شود
169.10 چون دریدی پرده، كو خوف و رجا؟	غیب را شد كرّ و فرّی بر ملا

170. حکایت ماهی گیر و مرد جوان و گمان او که ماهی گیر سلیمانست
170.1 بر لب جو برد ظنی یك فتا	كه سلیمان است ماهی گیر ما
170.2 گر ویست این از چه فرد است و خفیست؟	ورنه، سیمای سلیمانیش چیست؟ 
170.3 اندر این اندیشه می بود او دو دل	تا سلیمان گشت شاه مستقل 
170.4 دیو رفت از تخت و ملك او، گریخت	تیغ بختش خون آن شیطان بریخت 
170.5 كرد در انگشت خود انگشتری	جمع آمد لشكر دیو و پری 
170.6 آمدند از بهر نظاره رجال	در میانشان آنكه بد صاحب خیال 
170.7 چون در انگشتش بدید انگشتری	رفت اندیشه و تحرّی یك سری 
170.8 وهم آنگاه است، كو پوشیده است	این تحری از پی نادیده است 
170.9 شد خیال غائب اندر سینه زفت	چونكه حاضر شد، خیال او برفت 
170.10 گر سمای نور بی باریدنی ست	هم زمین تار بی بالیده نیست 
170.11 گرچه هست اظهار کردن هم کمال	میرهاند جانها را از خیال
170.12 یؤْمنون بالْغیب می باید مرا	زآن ببستم روزن فانی سرا
170.13 لیک یک درصد بود ایمان به غیب	نیک دان و بگذر، از تردید و ریب
170.14 چون شكافم آسمان را در ظهور؟	چون بگویم هل تری فیها فطور؟
170.15 تا در این ظلمت تحری گسترند	هر كسی رو جانبی می آورند
170.16 مدتی معكوس باشد كارها	شحنه را دزد آورد بر دارها
170.17 تا كه بس سلطان و عالی همتی	بندۀ بندۀ خود آید مدتی 
170.18 بندگی در غیب آید خوب و کش	حفظ غیب آید در استبعاد خوش 
170.19 كو كه مدح شاه گوید پیش او	تا كه در غیبت بود او شرم رو
170.20 قلعه داری كز كنار مملكت	دور از سلطان و سایه سلطنت 
170.21 پاس دارد قلعه را از دشمنان	قلعه نفروشد به مال بی كران 
170.22 غایب از شه در كنار ثغرها	همچو حاضر او نگه دارد وفا
170.23 نزد شه بهتر بود از دیگران	كه به خدمت حاضرند و جان فشان 
170.24 پس به غیبت نیم ذره حفظ كار	به كه اندر حاضری زآن صد هزار
170.25 طاعت و ایمان كنون محمود شد	بعد مرگ اندر عیان مردود شد
170.26 چونكه غیب و غایب و رو پوش به	پس دهان بربسته، لب خاموش به 
170.27 ای برادر دست وا دار از سخن	خود خدا پیدا كند علم لدن 
170.28 بس بود خورشید را رویش گواه	أی شی ء أعظم الشاهد إله 
170.29 نه بگویم چون قرین شد بر بیان	هم خدا و هم ملك هم عالمان 
170.30 یشهد الله و الملك و اهل العلوم	إنه لا رب إلا من یدوم 
170.31 چون گواهی داد حق، كه بود ملك؟	تا شود اندر گواهی مشترك 
170.32 زآنكه شعشاع حضور آفتاب	بر نتابد چشم و دلهای خراب 
170.33 چون خفاشی، كو تف خورشید را	بر نتابد بگسلد اومید را
170.34 پس ملایك را چو ماهان بازدان	جلوه گر خورشید را بر آسمان 
170.35 كاین ضیا ما ز آفتابی یافتیم	چون خلیفه بر ضعیفان تافتیم 
170.36 چون مه نو یا سه روزه یا كه بدر	مرتبه  هر یك ملك، در نور قدر
170.37 ز اجنحه  نور ثلاث او رباع	بر مراتب هر ملك را آن شعاع 
170.38 همچو پرهای عقول انسیان	كه بسی فرقستشان اندر میان 
170.39 پس قرین هر بشر در نیك و بد	آن ملك باشد كه مانندش بود
170.40 چشم اعمش، نور خور، چون بر نتافت	اختر او را شمع شد، تا ره بیافت 

171. گفتن پیغمبر صلی الله علیه اله مر زید را كه این سرّ را فاش تر از این مکن
171.1 گفت پیغمبر كه: اصحابی نجوم	رهروان را شمع و، شیطان را رجوم 
171.2 هر كسی را گر بدی آن چشم و زور	كه گرفتی ز آفتاب چرخ نور ؟
171.3 كی ستاره حاجت استی ای ذلیل؟	كه بود، بر نور خورشید او دلیل 
171.4 هیچ ماه و اختری حاجت نبود	که بود، بر آفتاب حق شهود
171.5 ماه می گوید به ابر و خاك و فی	من بشر بودم ولی یوحی الی 
171.6 چون شما تاریك بودم از نهاد	وحی خورشیدم چنین نوری بداد
171.7 ظلمتی دارم به نسبت با شموس	نور دارم بهر ظلمات نفوس 
171.8 ز آن ضعیفم، تا تو تابی آوری	كه نه مرد آفتاب انوری 
171.9 همچو شهد و سركه در هم بافتم	تا سوی رنج جگر ره یافتم 
171.10 چون ز علت وارهیدی ای رهین	سركه را بگذار و میخور انگبین 
171.11 تخت دل معمور شد پاك از هوا	بروی الرّحْمن علی الْعرْش استوی 
171.12 حكم بر دل بعد از این بی واسطه	حق كند، چون یافت دل این رابطه 
171.13 این سخن پایان ندارد زید كو	تا دهم پندش كه رسوایی مجو
171.14 نیست حکمت گفتن این اسرار را	چون قیامت میرسد اظهار را
171.15 زید را اكنون نیابی، كو گریخت	جست از صف نعال و نعل ریخت 
171.16 تو كه باشی زید هم خود را نیافت	همچو اختر، كه بر او خورشید تافت 
171.17 نی از او نقشی بیابی نی نشان	نی كهی یابی، نه راه كهكشان 
171.18 شد حواس و نطق با پایان ما	محو نور دانش سلطان ما
171.19 حسها و عقلهاشان در درون	موج در موج لدینا محضرون 
171.20 چون بیامد شام و وقت بار شد	انجم پنهان شده بر كار شد
171.21 * خلق عالم جملگی بیهش شوند	پرده ها بر رو کشند و بغنوند 
171.22 * صبح چون دم زد، علم برداشت خور	هر تنی از خوابگه برداشت سر 
171.23 بیهشان را وادهد حق هوشها	حلقه حلقه، حلقه ها در گوشها
171.24 پای كوبان دست افشان در ثنا	ناز نازان، ربنا أحییتنا
171.25 آن جلود و آن عظام ریخته	فارسان گشته غبار انگیخته 
171.26 حمله آرند از عدم سوی وجود	در قیامت هم شكور و هم كنود
171.27 سر چه می پیچی؟ كنون نادیده ای	در عدم، ز اول نه سرپیچیده ای؟ 
171.28 در عدم افشرده بودی پای خویش	كه مرا كه بر كند از جای خویش؟ 
171.29 می نبینی صنع ربانیت را	كه كشید او موی پیشانیت را
171.30 تا كشیدت اندر این انواع حال	كه نبودت در گمان و در خیال 
171.31 آن عدم او را هماره بنده است	كار كن دیوا، سلیمان زنده است 
171.32 دیو می سازد جفانٍ كالجواب	زهره نی، تا دفع گوید، یا جواب 
171.33 خویش را بین، چون همی لرزی ز بیم؟	مر عدم را نیز لرزان بین مقیم 
171.34 ور تو دست اندر مناصب میزنی	هم ز ترس است آن كه جانی می كنی 
171.35 هر چه جز عشق خدای احسن است	گر شكر خواری است، آن جان كندن است 
171.36 چیست جان كندن؟ سوی مرگ آمدن	دست در آب حیاتی نازدن 
171.37 خلق را دو دیده در خاك و ممات	صد گمان دارند در آب حیات 
171.38 جهد كن تا صد گمان گردد نود	شب برو، ور تو بخسبی، شب رود
171.39 در شب تاریك جو آن روز را	پیش كن آن عقل ظلمت سوز را
171.40 در شب بد رنگ، بس نیكی بود	آب حیوان جفت تاریكی بود
171.41 سر ز خفتن كی توان برداشتن	با چنین خشخاش غفلت كاشتن 
171.42 خواب مرده لقمه  مرده یار شد	خواجه خفت و، دزد شب بر كار شد
171.43 تو نمی دانی كه خصمانت كیند	ناریان خصم وجود خاكی اند
171.44 نار خصم آب و فرزندان اوست	همچنانكه آب خصم جان اوست 
171.45 آب آتش را كشد زیرا كه او	خصم فرزندان آب است و عدو
171.46 بعد از آن، این نار، نار شهوت است	كاندر او اصل گناه و زلت است 
171.47 نار بیرونی به آبی بفسرد	نار شهوت تا به دوزخ می برد
171.48 نار شهوت می نیارامد به آب	ز انكه دارد طبع دوزخ در عذاب 
171.49 نار شهوت را چه چاره؟ نور دین	نوركم اطفاء نار الكافرین 
171.50 چه كشد این نار را؟ نور خدا	نور ابراهیم را ساز اوستا
171.51 تا ز نار نفس چون نمرود تو	وارهد این جسم همچون عود تو
171.52 * نار پاکان را ندارد خود زیان	کی ز خاشاکی شود دریا نهان؟ 
171.53 * هر که تریاق خدائی را بخورد	گر خورد زهری مگویش که بمرد 
171.54 * خود کند رنجور را رنجورتر	وانکه معمور است، از آن معمورتر 
171.55 * گر طبیبت گوید ای رنجور زار	از عسل پرهیز کن هین هوشدار 
171.56 * گر جوابش گوئی از جهل ای سقیم	"که چرا تو میخوری بی ترس و بیم؟" 
171.57 گویدت در دل حکیم نکته دان	کج قیاسی کرده ای چون ابلهان
171.58 آب چشمه بین ز ریزش شد فزون	آب خم بین که ز خوردن شد نگون
171.59 در تو علت میفروزد همچو نار	هین مکن با نار هیزم را تو یار
171.60 * زین دو، آتش خانه ات ویران شود	قالب زنده از آن بیجان شود 
171.61 * در من ار ناریست، هست آن همچو نور	نار صحت در تن افزاید سرور 
171.62 * نار صحت چون فروزد در وجود	بیزبان زو تن برد صد گونه سود 
171.63 شهوت ناری، به راندن كم نشد	او به ماندن كم شود، بی هیچ بد
171.64 تا كه هیزم می نهی بر آتشی	كی بمیرد آتش از هیزم كشی؟ 
171.65 چون كه هیزم باز گیری، نار مرد	ز انكه تقوی آب سوی نار برد
171.66 كی سیه گردد به آتش روی خوب	كو نهد گلگونه از تقْوی القلوب 

172. آتش افتادن در شهر به ایام عمر
172.1 آتشی افتاد در عهد عمر	همچو چوب خشك می خورد او حجر
172.2 در فتاد اندر بنا و خانه ها	تا زد اندر پر مرغ و لانه ها
172.3 نیم شهر از شعله ها آتش گرفت	آب می ترسید از آن و می شکفت 
172.4 مشگهای آب و سركه می زدند	بر سر آتش كسان هوشمند
172.5 آتش از استیزه افزودی لهب	میرسید او را مدد از صنع رب 
172.6 میرسید او را مدد از بیحدی	آتش از استیزه افزون میشدی
172.7 خلق آمد جانب عمر شتاب	كاتش ما می نمیرد هیچ از آب 
172.8 گفت آن آتش ز آیات خداست	شعله ای از آتش بخل شماست 
172.9 آب بگذارید و نان قسمت كنید	بخل بگذارید اگر آن منید
172.10 خلق گفتندش كه در بگشوده ایم	ما سخی و اهل فتوت بوده ایم 
172.11 گفت نان بر رسم و عادت داده اید	از برای حق دری نگشاده اید
172.12 بهر فخر و بهر بوش و بهر ناز	نه از برای ترس و تقوی و نیاز
172.13 مال تخم است و به هر شوره منه	تیغ را در دست هر ره زن مده 
172.14 اهل دین را باز دان از اهل كین	همنشین حق بجو، با او نشین 
172.15 هر كسی بر قوم خود ایثار كرد	كاغه پندارد كه او خود كار كرد

173. خدو انداختن خصم بر روی امیر المؤمنین علی علیه السلام و انداختن آن حضرت شمشیر را از دست 
173.1 از علی آموز اخلاص عمل	شیر حق را دان منزه از دغل 
173.2 در غزا بر پهلوانی دست یافت	زود شمشیری بر آورد و شتافت 
173.3 او خدو انداخت بر روی علی	افتخار هر نبی و هر ولی 
173.4 او خدو انداخت بر روئی که ماه	سجده آرد پیش او در سجده  گاه 
173.5 در زمان انداخت شمشیر آن علی	كرد او اندر غزایش كاهلی 
173.6 گشت حیران آن مبارز زین عمل	وز نمودن عفو و رحم بی محل 
173.7 گفت بر من تیغ تیز افراشتی	از چه افكندی مرا بگذاشتی 
173.8 آن چه دیدی بهتر از پیكار من؟	تا شدی تو سست در اشكار من؟ 
173.9 آن چه دیدی كه چنین خشمت نشست؟	تا چنان برقی نمود و باز جست 
173.10 آن چه دیدی كه مرا زآن عكس دید	در دل و جان شعله ای آمد پدید؟
173.11 آن چه دیدی برتر از كون و مكان؟	كه به از جان بود و بخشیدیم جان 
173.12 در شجاعت شیر ربانیستی	در مروت خود كه داند كیستی 
173.13 در مروت ابر موسایی به تیه	كآمد از وی خوان و نان بی شبیه 
173.14 ابرها گندم دهد، كان را به جهد	پخته و شیرین كند مردم چو شهد
173.15 ابر موسی پر رحمت بر گشاد	پخته و شیرین بی زحمت بداد
173.16 از برای پخته خواران كرم	رحمتش افراشت در عالم علم 
173.17 تا چهل سال آن وظیفه و آن عطا	كم نشد یك روز از آن اهل رجا
173.18 تا هم ایشان از خسیسی خاستند	گندنا و تره و خس خواستند
173.19 * جملگی گفتند با موسی ز آز	بقل و قثاء و عدس سیر و پیاز 
173.20 * زآن گدا روئی و حرص و آزشان	منقطع شد منّ و سلوی زآسمان 
173.21 امت احمد كه هستند از كرام	هست باقی تا قیامت آن طعام 
173.22 چون ابیت عند ربی فاش شد	یطعم و یسقی كنایت زاش شد
173.23 هیچ بی تأویل این را در پذیر	تا در آید در گلو چون شهد و شیر
173.24 ز آن كه تأویل است وا داد عطا	چون كه بیند آن حقیقت را خطا
173.25 آن خطا دیدن ز ضعف عقل اوست	عقل كل مغز است و عقل جزو پوست 
173.26 خویش را تأویل كن، نه اخبار را	مغز را بد گوی، نی گلزار را
173.27 ای علی كه جمله عقل و دیده ای	شمه ای واگو از آن چه دیده ای 
173.28 تیغ حلمت جان ما را چاك كرد	آب علمت خاك ما را پاك كرد
173.29 باز گو دانم كه این اسرار هوست	ز آن كه بی شمشیر كشتن كار اوست 
173.30 صانع بی آلت و بی جارحه	واهب این هدیه های رایحه 
173.31 * صد هزاران می چشاند روح را	كه خبر نبود دهان را ای فتی 
173.32 صد هزاران روح بخشد هوش را	که خبر نبود دو چشم و گوش را
173.33 باز گو ای باز عرش خوش شكار	تا چه دیدی این زمان از كردگار
173.34 چشم تو ادراك غیب آموخته	چشمهای حاضران بر دوخته 
173.35 آن یكی ماهی همی بیند عیان	و آن یكی تاریك می بیند جهان 
173.36 و آن یكی سه ماه می بیند به هم	این سه كس بنشسته یك موضع، نعم 
173.37 چشم هر سه باز و گوش هر سه تیز	در تو آویزان و از من در گریز
173.38 سحر عین است این عجب لطف خفیست	بر تو نقش گرگ و بر من یوسفی است 
173.39 عالم ار هژده هزار است و فزون	هر نظر را نیست این هژده زبون 
173.40 راز بگشا ای علی مرتضی	ای پس سوء القضاء حسن القضاء
173.41 یا تو واگو آنچه عقلت یافته است	یا بگویم آنچه بر من تافته است 
173.42 از تو بر من تافت، چون داری نهان؟	می فشانی نور، چون مه بی زبان 
173.43 ازتو بر من تافت، پنهان چون کنی؟	بیزبان چون ماه پرتو میزنی
173.44 لیك اگر در گفت آید قرص ماه	شب روان را زودتر آرد به راه 
173.45 از غلط ایمن شوند و از ذهول	بانگ مه غالب شود بر بانگ غول 
173.46 ماه بی گفتن چو باشد رهنما	چون بگوید شد ضیا اندر ضیا
173.47 چون تو بابی آن مدینه  علم را	چون شعاعی آفتاب حلم را
173.48 باز باش ای باب بر جویای باب	تا رسد از تو قشور اندر لباب 
173.49 باز باش ای باب رحمت تا ابد	بارگاه ما له كفوا أحد
173.50 هر هوا و ذره ای خود منظری است	ناگشاده كه گود آنجا دری است؟ 
173.51 تا بنگشاید دری را دیدبان	در درون هرگز نگنجد این گمان 
173.52 چون گشاده شد دری حیران شود	مرغ امّید و طمع پرّان شود
173.53 غافلی ناگه به ویران گنج یافت	سوی هر ویرانه زان پس می شتافت 
173.54 تا ز درویشی نیابی تو گهر	كی گهر جوئی ز درویشی دگر
173.55 سالها گر ظن دود با پای خویش	نگذرد ز اشكاف بینیهای خویش 
173.56 تا به بینی نایدت از غیب بو	غیر بینی هیچ می بینی؟ بگو

174. سؤال كردن آن كافر از آن حضرت كه چون بر من ظفر یافتی چرا از قتل من اعراض فرمودی و مرا نکشتی؟  
174.1 پس بگفت آن نو مسلمان ولی	از سر مستی و لذت با علی 
174.2 كه بفرما یا امیر المؤمنین	تا بجنبد جان بتن در چون جنین 
174.3 هفت اختر هر جنین را مدتی	می كنند ای جان به نوبت خدمتی 
174.4 چونكه وقت آید كه جان گیرد جنین	آفتابش آن زمان گردد معین 
174.5 چون جنین را نوبت تدبیر رو	از ستاره سوی خورشید آید او
174.6 این جنین در جنبش آید ز آفتاب	كافتابش جان همی بخشد شتاب 
174.7 از دگر انجم بجز نقشی نیافت	این جنین، تا آفتابش بر نتافت 
174.8 از كدامین ره تعلق یافت او؟	در رحم با آفتاب خوب رو
174.9 از ره پنهان كه دور از حس ماست	آفتاب چرخ را بس راههاست 
174.10 آن رهی كه زر بیابد قوت از او	و آن رهی كه سنگ شد یاقوت از او
174.11 آن رهی كه سرخ سازد لعل را	و آن رهی كه برق بخشد نعل را
174.12 آن رهی كه پخته سازد میوه را	و آن رهی كه دل دهد كالیوه را
174.13 باز گو ای باز پر افروخته	با شه و با ساعدش آموخته 
174.14 باز گو ای باز عنقا گیر شاه	ای سپاه اشكن به خود، نی با سپاه 
174.15 امت وحدی، یكی و صد هزار	باز گو، ای بنده بازت را شكار
174.16 در محل قهر این رحمت ز چیست؟	اژدها را دست دادن راه كیست؟ 

175. جواب گفتن امیر المؤمنین كه سبب افكندن شمشیر چه بود در آن حالت 
175.1 گفت من تیغ از پی حق می زنم	بنده  حقم، نه مأمور تنم 
175.2 شیر حقم نیستم شیر هوا	فعل من بر دین من باشد گوا
175.3 من چو تیغم وآن زننده آفتاب	ما رمیت إذ رمیت در حراب 
175.4 رخت خود را من ز ره برداشتم	غیر حق را من عدم انگاشتم 
175.5 من چو تیغم، پر گهرهای وصال	زنده گردانم، نه كشته در قتال 
175.6 سایه ام من، كدخدایم آفتاب	حاجبم من، نیستم او را حجاب 
175.7 خون نپوشد گوهر تیغ مرا	باد از جا كی برد میغ مرا؟
175.8 كه نیم كوهم، ز حلم و صبر و داد	كوه را كی در رباید تند باد؟
175.9 آنكه از بادی رود از جا خسی است	زآنكه باد ناموافق خود بسی است 
175.10 باد خشم و، باد شهوت، باد آز	برد او را كه نبود اهل نیاز
175.11 * باد کبر و باد عجب و باد خلم	برد او را که نبود از اهل علم 
175.12 كوهم و هستی من بنیاد اوست	ور شوم چون كاه، بادم باد اوست 
175.13 جز به باد او نجنبد میل من	نیست جز عشق احد سر خیل من 
175.14 خشم بر شاهان، شه و، ما را غلام	خشم را من بسته ام زیر لگام 
175.15 تیغ حلمم گردن خشمم زده ست	خشم حق بر من چو رحمت آمده ست 
175.16 غرق نورم، گر چه سقفم شد خراب	روضه گشتم، گر چه هستم بو تراب 
175.17 چون در آمد علتی اندر غزا	تیغ را دیدم نهان كردن سزا
175.18 تا احب لله آید نام من	تا كه ابغض لله آید كام من 
175.19 تا كه اعطا لله آید جود من	تا كه امسك لله آید بود من 
175.20 بخل من لله، عطا لله و بس	جمله لله ام نیم من آن كس 
175.21 و آنچه لله میكنم تقلید نیست	نیست تخییل و گمان جز دید نیست 
175.22 ز اجتهاد و از تحری رسته ام	آستین بر دامن حق بسته ام 
175.23 گر همی پرم، همی بینم مطار	ور همی گردم، همی بینم مدار
175.24 ور كشم باری، بدانم تا كجا	ماهم و، خورشید پیشم پیشوا
175.25 بیش از این، با خلق گفتن، روی نیست	بحر را گنجایی اندر جوی نیست 
175.26 پست می گویم به اندازۀ عقول	عیب نبود این بود كار رسول 
175.27 از غرض حرّم، گواهی حرّ شنو	كه گواهی بندگان نه ارزد دو جو
175.28 در شریعت مر گواهی بنده را	نیست قدری وقت دعوی و قضا
175.29 گر هزاران بنده باشندت گواه	شرع نپذیرد گواهیشان به كاه 
175.30 بندۀ شهوت بتر نزدیك حق	از غلام و بندگان مسترق 
175.31 كاین به یك لفظی شود از خواجه حرّ	و آن زید شیرین و، میرد سخت مر
175.32 بندۀ شهوت ندارد خود خلاص	جز به فضل ایزد و انعام خاص 
175.33 در چهی افتاد كان را غور نیست	و آن گناه اوست، جبر و جور نیست 
175.34 در چهی انداخت او خود را كه من	در خور قعرش نمی یابم رسن 
175.35 * چون گناه اوست، ای جان چون کنم؟	که ورا از قعر چه بیرون کنم 
175.36 بس كنم، گر این سخن افزون شود	خود جگر چه بود؟ كه خارا خون شود
175.37 این جگرها خون نشد از سختی است	غفلت و مشغولی و بد بختی است 
175.38 خون شود روزی كه خونش سود نیست	خون شو آن وقتی كه خون مردود نیست 
175.39 چون گواهی بندگان مقبول نیست	عدل او باشد، كه بندۀ غول نیست 
175.40 گشت ارسلناك شاهد در نذر	ز آن كه بود از كون او حرّ ابن حرّ
175.41 چون كه حرّم، خشم كی بندد مرا؟	نیست اینجا جز صفات حق، در آ
175.42 اندرآ كازاد كردت لطف حق	زآنكه رحمت داشت بر خشمش سبق 
175.43 اندرآ اكنون كه رستی از خطر	سنگ بودی كیمیا كردت گهر
175.44 رسته ای از كفر و خارستان او	چون گلی بشكفته در بستان هو
175.45 تو منی و من تو، با تو من خوشم	تو علی بودی، علی را چون كشم؟ 
175.46 معصیت كردی به از هر طاعتی	آسمان پیموده ای در ساعتی 
175.47 بس خجسته معصیت كان مرد كرد	نی ز خاری بر دمد اوراق ورد؟
175.48 نی گناه عمر و قصد رسول؟	می كشیدش تا به درگاه قبول؟ 
175.49 نی به سحر ساحران فرعونشان؟	می كشید و گشت دولت عونشان؟ 
175.50 گر نبودی سحرشان و آن جحود	كی كشیدیشان به فرعون عنود؟
175.51 كی بدیدندی عصا و معجزات؟	معصیت طاعت شد ای قوم عصات 
175.52 ناامیدی را خدا گردن زده است	چون گنه مانند طاعت آمده است 
175.53 چون مبدل می كند او سیئات	عین طاعت می كند رغم وشئات 
175.54 زین شود مرجوم شیطان رجیم	و ز حسد او بطرقد، گردد دو نیم 
175.55 او بكوشد تا گناهی آورد	ز آن گنه ما را به چاهی آورد
175.56 چون ببیند كان گنه شد طاعتی	گردد او را نامبارك ساعتی 
175.57 اندرآ من در گشادم مر ترا	تف زدی و تحفه دادم مر ترا
175.58 چون جفاگر را چنین ها می دهم	پیش پای چپ ز جان سر می نهم 
175.59 پس وفاگر را چه بخشم تو بدان	گنجها و ملكهای جاودان 
175.60 * جاودانه پادشاهی بخشمش	آنچه اندر وهم ناید بدهمش 
175.61 من چنان مردم كه بر خونی خویش	نوش لطف من نشد در قهر نیش 

176. گفتن پیغمبر به گوش ركابدار امیر المؤمنین علی (ع) كه هر آینه كشتن علی بدست تو خواهد بود 
176.1 گفت پیغمبر به گوش چاكرم	كو برد روزی ز گردن این سرم 
176.2 كرد آگه آن رسول از وحی دوست	كه هلاكم عاقبت بر دست اوست 
176.3 او همی گوید بكش پیشین مرا	تا نیاید از من این منكر خطا
176.4 من همی گویم: چو مرگ من ز توست	با قضا من چون توانم حیله جست ؟
176.5 او همی افتد به پیشم كای كریم	مر مرا كن از برای حق دو نیم 
176.6 تا نیاید بر من این انجام بد	تا نسوزد جان من بر جان خود
176.7 من همی گویم برو جفّ القلم	ز آن قلم بس سر نگون گردد علم 
176.8 هیچ بغضی نیست در جانم ز تو	زآنكه این را من نمی دانم ز تو
176.9 آلت حقی تو، فاعل دست حق	چون زنم بر آلت حق طعن و دق 
176.10 گفت او پس آن قصاص از بهر چیست	گفت هم از حق و، آن سرّ خفیست 
176.11 گر كند بر فعل خود او اعتراض	ز اعتراض خود برویاند ریاض 
176.12 اعتراض او را رسد بر فعل خود	ز آن كه در قهر است و در لطف او احد
176.13 اندر این شهر حوادث میر اوست	در ممالك مالك تدبیر اوست 
176.14 آلت خود را اگر او بشكند	آن شكسته گشته را نیكو كند
176.15 رمز ننسخ آیه او ننسها	نأت خیرا در عقب میدان مها
176.16 هر شریعت را كه حق منسوخ كرد	او گیا برد و عوض آورد ورد
176.17 شب كند منسوخ شغل روز را	دان جمادی آن خرد افروز را
176.18 باز شب منسوخ شد از نور روز	تا جمادی سوخت زآن آتش فروز
176.19 گر چه ظلمت آمد آن نوم و سبات	نی درون ظلمت است آب حیات؟ 
176.20 نی در آن ظلمت خردها تازه شد؟	سكته ای سرمایۀ آوازه شد؟
176.21 كه ز ضدها ضدها آید پدید	در سویدا روشنایی آفرید
176.22 جنگ پیغمبر مدار صلح شد	صلح این آخر زمان ز آن جنگ بد
176.23 صد هزاران سر برید آن دلستان	تا امان یابد سر اهل جهان 
176.24 باغبان ز آن می برد شاخ خضر	تا بیابد نخل قامتها و بر
176.25 می كند از باغ دانا آن حشیش	تا نماید باغ و میوه خرمیش 
176.26 می كند دندان بد را آن طبیب	تا رهد از درد و بیماری حبیب 
176.27 بس زیادتها درون نقصهاست	مر شهیدان را حیات اندر فناست 
176.28 چون بریده گشت حلق رزق خوار	یرزقون فرحین شد خوشگوار
176.29 حلق حیوان چون بریده شد به عدل	حلق انسان رست و افزائید فضل 
176.30 حلق انسان چون ببرد هین ببین	تا چه زاید؟ كن قیاس آن بر این 
176.31 حلق ثالث زاید و تیمار او	شربت حق باشد و انوار او
176.32 حلق ببریده خورد شربت، ولی	حلق از لا رسته، مرده در بلی 
176.33 بس كن ای دون همت كوته بنان	تا كی ات باشد حیات جان به نان؟ 
176.34 ز آن نداری میوه ای مانند بید	كآبرو بردی پی نان سپید
176.35 گر ندارد صبر زین نان جان حس	كیمیا را گیر و زر گردان تو مس 
176.36 جامه شویی كرد خواهی ای فلان	رو مگردان از محلۀ گازران 
176.37 گر چه نان بشكست مر روزۀ ترا	در شكسته بند پیچ و برتر آ
176.38 چون شكسته بند آمد دست او	پس رفو باشد یقین اشكست او
176.39 گر تو آن را بشكنی گوید بیا	تو درستش كن، نداری دست و پا
176.40 پس شكستن حق او باشد كه او	مر شكسته گشته را داند رفو
176.41 آن كه داند دوخت او تاند درید	هر چه را بفروخت نیكوتر خرید
176.42 * خانه را کند و چو جنت ساخت او	پست کرد و بر فلک افراخت او 
176.43 خانه را ویران كند زیر و زبر	پس به یك ساعت كند معمورتر
176.44 گر یكی سر را ببرد از بدن	صد هزاران سر بر آرد در زمن 
176.45 گر نفرمودی قصاصی بر جناة	یا نگفتی فی القصاص آمد حیات 
176.46 خود كه را زهره بدی تا او ز خود	بر اسیر حكم حق تیغی زند؟
176.47 زآنكه داند هر كه چشمش را گشود	كآن كشنده سخرۀ تقدیر بود
176.48 هر كه را آن حكم بر سر آمدی	بر سر فرزند خود تیغی زدی 
176.49 رو بترس و، طعنه كم زن بر بدان	پیش دام حكم، عجز خود بدان
176.50 پیش حکم حق بنه گردن ز جان	تسخر و طعنه مزن بر گمرهان 

177. تعجب كردن آدم از فعل ابلیس و عذر آوردن  و توبه کردن
177.1 روزی آدم بر بلیسی كو شقی ست	از حقارت و از زیافت بنگریست 
177.2 خویش بینی كرد و آمد خود گزین	خنده زد بر كار ابلیس لعین 
177.3 بانگ بر زد غیرت حق كای صفی	تو نمی دانی ز اسرار خفی 
177.4 پوستین را باژگونه گر كند	كوه را از بیخ و از بن بر كند
177.5 پردۀ صد آدم آن دم بر درد	صد بلیس نو مسلمان آورد
177.6 گفت آدم توبه كردم زین نظر	این چنین گستاخ نندیشم دگر
177.7 * یارب این جرات ز بنده عفو کن	توبه کردم می نگیرم زین سخن 
177.8 یا غیاث المستغیثین، اهدنا	لا افتخار بالعلوم و الغنی 
177.9 لا تزغ قلبا هدیت بالكرم	و اصرف السوء الذی خط القلم 
177.10 بگذران از جان ما سوء القضا	وا مبر ما را ز اخوان صفا
177.11 * ایخدا ای فضل تو حاجت روا	با تو یاد هیچ کس نبود روا 
177.12 تلخ تر از فرقت تو هیچ نیست	بی پناهت، غیر پیچا پیچ نیست 
177.13 رخت ما هم رخت ما را راه زن	جسم ما مر جان ما را جامه كن 
177.14 دست ما چون پای ما را می خورد	بی امان تو كسی چون جان برد؟
177.15 ور برد جان زین خطرهای عظیم	برده باشد مایۀ ادبار و بیم 
177.16 زآنكه جان چون واصل جانان نبود	تا ابد با خویش كور است و كبود
177.17 چون تو ندهی راه، جان خود برده گیر	جان كه بی تو زنده باشد، مرده گیر
177.18 گر تو طعنه می زنی بر بندگان	مر ترا آن می رسد ای كامران 
177.19 ور تو ماه و مهر را گوئی جفا	ور تو قد سرو را گویی دوتا
177.20 ور تو چرخ و عرش را گوئی حقیر	ور تو كان و بحر را گویی فقیر
177.21 آن به نسبت با كمال تو رواست	ملك و اقبال و غناها، مر تو راست ؟
177.22 كه تو پاكی از خطر و ز نیستی	نیستان را موجد و مغنیستی 
177.23 آن كه رویانید تواند سوختن	وآنكه بدریده است، داند دوختن 
177.24 می بسوزد هر خزان مر باغ را	باز رویاند گل صباغ را
177.25 كای بسوزیده، برون آ تازه شو	بار دیگر خوب و خوب آوازه شو
177.26 چشم نرگس كور شد، بازش بساخت	حلق نی ببرید و بازش خود نواخت 
177.27 ما چو مصنوعیم و صانع نیستیم	جز زبون و جز كه قانع نیستیم 
177.28 ما همه نفسی و نفسی می زنیم	گر نخوانی ما همه اهریمنیم 
177.29 زآن ز اهریمن رهیدستیم ما	كه خریدی جان ما را از عمی 
177.30 تو عصا كش هر كه را كه زندگی است	بی عصا و بی عصا كش كور چیست؟ 
177.31 غیر تو هر چه خوش است و ناخوش است	آدمی سوز است و عین آتش است 
177.32 هر كه را آتش پناه و پشت شد	هم مجوسی گشت و هم زردشت شد
177.33 كل شی ء ما خلا الله باطل	إن فضل الله غیم هاطل 
177.34 باز رو سوی علی و خونی اش	و آن كرم با خونی و افزونی اش 

178. بقیه قصه امیر المؤمنین علی علیه السلام و مسامحت و اغماض کردن او با خونی خویش 
178.1 گفت دشمن را همی می بینم به چشم	روز و شب بر وی ندارم هیچ خشم 
178.2 زآنكه مرگم همچو جان خوش آمده ست	مرگ من در بعث، چنگ اندر زده ست 
178.3 مرگ بی مرگی بود ما را حلال	برگ بی برگی بود ما را نوال 
178.4 * برگ بی برگی تو را چون برگ شد	جان باقی یافتی و، مرگ شد 
178.5 ظاهرش مرگ و به باطن زندگی	ظاهرش ابتر نهان پایندگی 
178.6 از رحم زادن جنین را رفتن است	در جهان او را ز نو بشكفتن است 
178.7 * آنکه مردن پیش جانش تهلکه است	حکم لاتلقو نگیرد او بدست 
178.8 چون مرا سوی اجل عشق و هواست	نهی لا تلْقوا بأیدیكمْ مراست 
178.9 ز آنكه نهی، از دانۀ شیرین بود	تلخ را خود نهی حاجت كی شود؟
178.10 دانه ای كش تلخ باشد مغز و پوست	تلخی و مكروهی اش خود نهی اوست 
178.11 دانۀ مردن مرا شیرین شده ست	بل هم احیاء پی من آمده ست 
178.12 اقتلونی یا ثقاتی لائما	إن فی قتلی حیاتی دائما
178.13 إن فی موتی حیاتی یا فتی	كم أفارق موطنی حتی متی 
178.14 فرقتی لو لم تكن فی ذا السكون	لم یقل إنّا إلیه راجعون 
178.15 راجع آن باشد كه باز آید به شهر	سوی وحدت آید از تفریق دهر
178.16 این سخن پایان ندارد، چاکرم	چون شنید این سرّ ز سید، گشت خم

179. افتادن ركابدار در پای امیر المومنین علی علیه السلام كه ای امیر مرا بكش و از این بلیه برهان 
179.1 باز آمد كای علی زودم بكش	تا نبینم آن دم و وقت ترش 
179.2 من حلالت می كنم خونم بریز	تا نبیند چشم من آن رستخیز
179.3 گفتم، ار هر ذره ای خونی شود	خنجر اندر كف به قصد تو بود
179.4 یك سر مو از تو نتواند برید	چون قلم بر تو چنان خطی كشید
179.5 لیك بی غم شو، شفیع تو منم	خواجۀ روحم، نه مملوك تنم 
179.6 پیش من این تن ندارد قیمتی	بی تن خویشم، فتی ابن الفتی 
179.7 خنجر و شمشیر شد ریحان من	مرگ من شد بزم و نرگسدان من 
179.8 آنكه او تن را بدین سان پی كند	حرص میری و خلافت كی كند
179.9 زآن به ظاهر كوشد اندر جاه و حكم	تا امیران را نماید راه و حكم 
179.10 * تا بیاراید بهر تن جامه ای	تا نویسد او بهر کس نامه ای 
179.11 تا امیری را دهد جان دگر	تا دهد نخل خلافت را ثمر
179.12 * میری او بینی اندر آن جهان	فکرت پنهانیت گردد عیان 
179.13 * هین گمان بد مبر ای ذولباب	با خود آ، والله اعلم بالصواب 

180. بیان آنكه فتح طلبیدن پیغمبر صلی الله علیه و آله در مكه و غیرها جهت دوستی ملك دنیا نبود چونکه فرمود "الدنیا جیفة و طالبها کلاب"
180.1 جهد پیغمبر به فتح مكه هم	كی بود در حب دنیا متهم ؟
180.2 آنكه او از مخزن هفت آسمان	چشم و دل بر بست روز امتحان 
180.3 از پی نظاره اش حور جنان	کرده پر آفاق هر هفت آسمان 
180.4 * قدسیان افتاده بر خاک رهش	صد چو یوسف اوفتاده در چهش 
180.5 خویشتن آراسته از بهر او	خود ورا پروای غیر دوست كو؟
180.6 آنچنان پر گشته از اجلال حق	كاندر او هم ره نیابد آل حق 
180.7 لا یسع فینا نبی مرسل	و الملك و الروح ایضا فاعقلوا
180.8 گفت ما زاغیم، همچون زاغ نی	مست صباغیم، مست باغ نی
180.9 چونكه مخزنهای افلاك و عقول	چون خسی آمد بر چشم رسول 
180.10 پس چه باشد، مكه و شام و عراق	كه نماید او نبرد و اشتیاق؟ 
180.11 آن گمان بر وی ضمیری بد كند	كه قیاس از جهل و حرص خود كند
180.12 آبگینۀ زرد چون سازی نقاب	زرد بینی جمله نور آفتاب 
180.13 بشكن آن شیشۀ كبود و زرد را	تا شناسی گرد را و مرد را
180.14 گرد فارس گرد، سر افراشته	گرد را تو مرد حق پنداشته 
180.15 گرد دید ابلیس و گفت این فرع طین	چون فزاید بر من آتش جبین؟ 
180.16 تا تو می بینی عزیزان را بشر	دان كه میراث بلیس است آن نظر
180.17 گر نه فرزند بلیسی ای عنید	پس به تو میراث آن سگ چون رسید؟
180.18 من نیم سگ، شیر حقم، حق پرست	شیر حق آن است كز صورت برست 
180.19 شیر دنیا جوید اشكاری و برگ	شیر مولی جوید آزادی و مرگ 
180.20 چون كه اندر مرگ بیند صد وجود	همچو پروانه بسوزاند وجود
180.21 شد هوای مرگ طوق صادقان	كه جهودان را بد آن دم امتحان 
180.22 در نبی فرمود كای قوم یهود	صادقان را مرگ باشد برگ و سود
180.23 همچنان كه آرزوی سود هست	آرزوی مرگ بردن زآن به است 
180.24 ای جهودان، بهر ناموس كسان	بگذرانید این تمنا بر زبان 
180.25 یك جهودی آنقدر زهره نداشت	چون محمد این علم را بر فراشت 
180.26 گفت اگر رانید این را بر زبان	یك یهودی خود نماند در جهان 
180.27 پس یهودان مال بردند و خراج	كه مكن ما را تو رسوا ای سراج 
180.28 * جزیه پذرفتند و میبودند شاد	همچنان والله اعلم بالرشاد 
180.29 این سخن را نیست پایانی پدید	دست با من ده، چو چشمت دوست دید
180.30 * اندرآ در گلستان از مزبله	چونکه در ظلمت بدیدی مشغله 
180.31 * بی توقف زودتر در نه قدم	زین چه بی بن سوی باغ ارم 
180.32 * هم نبردش گفت از بهر خدا	شرح کن این را که بپذیرم هلا 

181. گفتن امیر المؤمنین علیه السلام با قرین خود كه چون خدو انداختی در روی من نفس من جنبید و اخلاص عمل نماند. مانع كشتن تو آن شد.
181.1 گفت امیر المؤمنین با آن جوان	كه به هنگام نبرد ای پهلوان 
181.2 چون خدو انداختی بر روی من	نفس جنبید و تبه شد خوی من 
181.3 نیم بهر حق شد و نیمی هوا	شركت اندر كار حق نبود روا
181.4 تو نگاریدۀ كف مولیستی	آن  حقی، كردۀ من نیستی 
181.5 نقش حق را هم به امر حق شكن	بر زجاجۀ دوست، سنگ دوست زن 
181.6 گبر این بشنید و نوری شد پدید	در دل او، تا كه زنارش برید
181.7 گفت من تخم جفا می كاشتم	من ترا نوعی دگر پنداشتم 
181.8 تو ترازوی احد خو بوده ای	بل زبانۀ هر ترازو بوده ای 
181.9 تو تبار و اصل و خویشم بوده ای	تو فروغ شمع كیشم بوده ای 
181.10 من غلام آن چراغ شمع خو	كه چراغت روشنی پذرفت از او
181.11 من غلام موج آن دریای نور	كه چنین گوهر در آرد در ظهور
181.12 عرضه كن بر من شهادت را كه من	مر ترا دیدم سرافراز زمن 
181.13 قرب پنجه كس ز خویش و قوم او	عاشقانه سوی دین كردند رو
181.14 او به تیغ حلم چندین خلق را	وا خرید از تیغ چندین حلق را
181.15 تیغ حلم از تیغ آهن تیزتر	بل ز صد لشكر ظفر انگیزتر

182. خاتمۀ دفتر اول مثنوی معنوی مولوی 
182.1 ای دریغا لقمه ای دو خورده شد	جوشش فكرت از آن افسرده شد
182.2 گندمی خورشید آدم را كسوف	چون ذنب شعشاع بدری را خسوف 
182.3 اینت لطف دل كه از یك مشت گل	ماه او چون می شود پروین گسل 
182.4 نان چو معنی بود و خوردش سود بود	چون كه صورت گشت، انگیزد جحود
182.5 همچو خار سبز كاشتر می خورد	زآن خورش صد نفع و لذت می برد
182.6 چونكه آن سبزیش رفت و خشك گشت	چون همان را می خورد اشتر ز دشت 
182.7 می دراند كام و لنجش، ای دریغ	كان چنان ورد مربی، گشت تیغ 
182.8 نان چو معنی بود، بود آن خار سبز	چونكه صورت شد، كنون خشك است و گبز
182.9 تو بدآن عادت كه او را پیش از این	خورده بودی ای وجود نازنین 
182.10 بر همان بو می خوری این خشك را	بعد از آن كامیخت معنی با ثری 
182.11 گشت خاك آمیز و خشك و گوشت بر	ز آن گیاه اكنون بپرهیز ای شتر
182.12 سخت خاك آلود می آید سخن	آب تیره شد، سر چه بند كن 
182.13 تا خدایش باز صاف و خوش كند	آنكه تیره كرد هم صافش كند
182.14 صبر آرد آرزو را، نی شتاب	صبر كن، و الله اعلم بالصواب 
پایان دفتر اول


	دفتر دوم مثنوی

1. مقدمه دفتر دوم
1.1 مدتی این مثنوی تاخیر شد	مهلتی بایست تا خون شیر شد
1.2 تا نزاید بخت تو فرزند نو	خون نگردد شیر شیرین، خوش شنو
1.3 چون ضیاء الحق حسام الدین، عنان	باز گردانید ز اوج آسمان 
1.4 چون به معراج حقایق رفته بود	بی بهارش غنچه ها نشكفته بود
1.5 چون ز دریا سوی ساحل باز گشت	چنگ شعر مثنوی با ساز گشت 
1.6 مثنوی كه صیقل ارواح بود	باز گشتش روز استفتاح بود
1.7 مطلع تاریخ این سودا و سود	سال هجرت ششصد و شصت و دو بود
1.8 بلبلی ز ینجا برفت و باز گشت	بهر صید این معانی باز گشت 
1.9 ساعد شه مسكن این باز باد	تا ابد بر خلق این در باز باد
1.10 آفت این در هوا و شهوت است	ور نه اینجا شربت اندر شربت است 
1.11 این دهان بر بند تا بینی عیان	چشم بند آن جهان، حلق و دهان 
1.12 ای دهان، تو خود دهان دوزخی	وی جهان، تو بر مثال برزخی 
1.13 نور  باقی، پهلوی دنیای دون	شیر  صافی، پهلوی جوهای خون 
1.14 چون در او گامی زنی بی احتیاط	شیر  تو خون میشود از اختلاط
1.15 یك قدم زد آدم اندر ذوق  نفس	شد فراق  صدر جنت طوق  نفس 
1.16 همچو دیو از وی فرشته میگریخت	بهر نانی، چند آب چشم ریخت ؟ 
1.17 گر چه یك مو بد گنه كو جسته بود	لیك آن مو در دو دیده رسته بود
1.18 بود آدم دیدۀ نور  قدیم	موی در دیده بود كوه عظیم 
1.19 گر در آن حالت بكردی مشورت	در پشیمانی نگفتی معذرت 
1.20 زآنكه با عقلی چو عقلی جفت شد	مانع بد فعلی و بد گفت شد
1.21 نفس، با نفس دگر چون یار شد	عقل  جزوی، عاطل و بی كار شد
1.22 چون ز تنهایی تو ناهیدی شوی	زیر ظلّ یار خورشیدی شوی 
1.23 رو بجو یار خدایی را تو زود	چون چنان كردی، خدا یار تو بود
1.24 آنكه بر خلوت نظر بر دوختست	آخر آن را هم ز یار آموختست 
1.25 خلوت از اغیار باید، نی ز یار	پوستین بهر دی آمد، نی بهار
1.26 عقل با عقل دگر دو تا شود	نور افزون گشت و ره پیدا شود
1.27 نفس با نفس دگر خندان شود	ظلمت افزون گشت و ره پنهان شود
1.28 یار، چشم توست ای مرد شكار	از خس و خاشاك، او را پاك دار
1.29 هین به جاروب زبان، گردی مكن	چشم را از خس، ره آوردی مكن 
1.30 چون كه مومن آینۀ مومن بود	روی او ز آلودگی ایمن بود
1.31 یار آیینه است، جان را در حزن	بر رخ آیینه، ای جان، دم مزن 
1.32 تا نپوشد روی خود را در دمت	دم فرو بردن بباید هر دمت 
1.33 كم ز خاكی، چونكه خاكی یار یافت	از بهاری صد هزار انوار یافت 
1.34 آن درختی كاو شود با یار جفت	از هوای خوش ز سر تا پا شكفت 
1.35 در خزان چون دید او یار  خلاف	در كشید او رو و سر زیر لحاف 
1.36 گفت: یار بد، بلا آشفتن است	چون كه او آمد، طریقم خفتن است 
1.37 پس بخسبم، باشم از اصحاب كهف	به ز دقیانوس باشد خواب كهف 
1.38 یقظه شان مصروف دقیانوس بود	خوابشان سرمایۀ ناموس بود
1.39 خواب بیداریست چون با دانش است	وای بیداری كه با نادان نشست 
1.40 چون كه زاغان خیمه در  گلشن زدند	بلبلان پنهان شدند و تن زدند
1.41 زآنكه بی گلزار بلبل خامش است	غیبت خورشید بیداری كش است 
1.42 آفتابا ترك این گلشن كنی	تا كه تحت الارض را روشن كنی 
1.43 آفتاب معرفت را نقل نیست	مشرق او غیر جان و عقل نیست 
1.44 خاصه خورشید كمالی كان سریست	روز و شب كردار او روشنگریست 
1.45 مطلع شمس آی اگر اسكندری	بعد از آن هر جا روی نیكوفری 
1.46 بعد از آن هر جا روی مشرق شود	شرقها بر مشرقت عاشق شود
1.47 حس خفاشت سوی مغرب دوان	حس درّ پاشت سوی مشرق روان 
1.48 راه حس، راه خران است ای سوار	ای خران را تو مزاحم، شرم دار
1.49 پنج حسی هست جز این پنج حس	آن چو زر سرخ و این حسها چو مس 
1.50 اندر آن بازار كایشان ماهرند	حس مس را، چون حس زر كی خرند؟
1.51 حس ابدان، قوت ظلمت میخورد	حس جان، از آفتابی میچرد
1.52 ای ببرده رخت حسها سوی غیب	دست، چون موسی، برون آور ز جیب 
1.53 ای صفاتت آفتاب معرفت	و آفتاب چرخ بنده یك صفت 
1.54 گاه خورشید و گهی دریا شوی	گاه كوه قاف و، گه عنقا شوی 
1.55 تو نه این باشی نه آن در ذات خویش	ای فزون از وهمها و ز بیش بیش 
1.56 روح با علمست و با عقلست یار	روح را با تازی و تركی چه كار؟
1.57 از تو ای بی نقش  با چندین صور	هم مشبه، هم موحد، خیره سر
1.58 گه مشبه را موحد می كند	گه موحد را صور ره میزند
1.59 گه تو را گوید ز مستی بوالحسن	یا صغیر السّن و یا رطب البدن 
1.60 گاه نقش خویش ویران می كند	از پی تنزیه جانان می كند
1.61 چشم حس را هست مذهب اعتزال	دیدۀ عقل است سنی در وصال 
1.62 سخرۀ حس اند اهل اعتزال	خویش را سنی نمایند از ضلال 
1.63 هر كه در حس ماند، او معتزلیست	گر چه گوید سنیم، از جاهلیست 
1.64 هر كه بیرون شد ز حس، او سنی است	اهل بینش، چشم حس  خویش بست 
1.65 * هر که از حس خدا دید آیتی	در بر حق داشت بهتر طاعتی 
1.66 گر بدیدی حس حیوان شاه را	پس بدیدی گاو و خر الله را
1.67 گر نبودی حس دیگر مر ترا	جز حس حیوان ز بیرون هوا
1.68 پس بنی آدم مكرم كی بدی؟	كی به حس مشترك محرم شدی 
1.69 نامصور یا مصور گفتنت	باطل آمد بی ز صورت رستنت 
1.70 نامصور یا مصور پیش اوست	كاو همه مغز است و بیرون شد ز پوست 
1.71 گر تو كوری نیست بر اعمی حرج	ور نه رو كالصبر مفتاح الفرج 
1.72 پرده های دیده را داروی صبر	هم بسوزد هم بسازد شرح صدر
1.73 آینه دل چون شود صافی و پاك	نقشها بینی برون از آب و خاك 
1.74 هم ببینی نقش و هم نقاش را	فرش دولت را و هم فراش را
1.75 چون خلیل آمد خیال یار من	صورتش بت، معنی او بت شكن 
1.76 شكر یزدان را كه چون او شد پدید	در خیالش جان، خیال خود بدید
1.77 خاك درگاهت دلم را میفریفت	خاك بر وی كاو ز خاكت میشكیفت 
1.78 گفتم: ار خوبم پذیرم این از او	ور نه خود خندید بر من زشت رو
1.79 چاره آن باشد كه خود را بنگرم	ور نه او خندد مرا، من كی خرم؟ 
1.80 او جمیل است و یحبّ للجمال	كی جوان نو گزیند پیر زال 
1.81 طیبات از بهر که للطیبین 	خوب خوبی را كند جذب از یقین
1.82 * در هر آنچیزی که تو ناظر شوی	میکند با جنس سیر ای معنوی 
1.83 در جهان هر چیز چیزی جذب كرد	گرم گرمی را كشید و سرد سرد
1.84 قسم باطل، باطلان را می كشد	باقیان را میکشند اهل رشد
1.85 ناریان مر ناریان را جاذب اند	نوریان مر نوریان را طالب اند
1.86 * صاف را هم صافیان طالب شوند	درد را هم تیرگان جاذب شوند 
1.87 * زنگ را هم زنگیان باشند یار	روم را با رومیان افتاد کار 
1.88 چشم چون بستی ترا تاسه گرفت	نور چشم از نور روزن كی شكفت؟ 
1.89 چشم چون بستی تو را جان کندنیست	چشم را از نور روزن صبر نیست 
1.90 تاسه تو جذب نور چشم بود	تا بپیوندد به نور روز زود
1.91 چشم باز ار تاسه گیرد مر ترا	دان كه چشم دل ببستی، بر گشا
1.92 آن تقاضای دو چشم دل شناس	كو همی جوید ضیاء بی قیاس 
1.93 چون فراق آن دو نور بی ثبات	تاسه آوردت گشادی چشمهات 
1.94 پس فراق آن دو نور پایدار	تاسه می آرد، مر آن را پاس دار
1.95 او چو می خواند مرا، من بنگرم	لایق جذبم، و یا بد پیكرم 
1.96 گر لطیفی زشت را در پی كند	تسخری باشد كه او بر وی كند
1.97 كی ببینم روی خود را؟ ای عجب	تا چه رنگم؟ همچو روزم، یا چو شب 
1.98 نقش جان خویش می جستم بسی	هیچ می ننمود نقشم از كسی 
1.99 گفتم: آخر آینه از بهر چیست؟	تا بداند هر كسی كه جنس كیست 
1.100 آینه آهن برای لونهاست	آینه سیمای جان، سنگین بهاست 
1.101 آینه جان نیست الا روی یار	روی آن یاری كه باشد زآن دیار
1.102 گفتم: ایدل آینه كلّ را بجو	رو به دریا، كار برناید ز جو
1.103 زین طلب بنده به كوی تو رسید	درد مریم را به خرما بن كشید
1.104 دیدۀ تو چون دلم را دیده شد	صد دل نادیده غرق دیده شد
1.105 آینه كلی بر آوردم ز دود	دیدم اندر آینه نقش تو بود
1.106 آینه کلی ترا دیدم ابد	دیدم اندر چشم تو من نقش خود
1.107 گفتم: آخر خویش را من یافتم	در دو چشمش راه روشن یافتم 
1.108 گفت: وهمم كان خیال توست هان	ذات خود را از خیال خود بدان 
1.109 نقش من از چشم تو آواز داد	كه منم تو، تو منی در اتحاد
1.110 كاندر این چشم منیر بی زوال	از حقایق راه كی یابد خیال 
1.111 در دو چشم غیر من تو نقش خود	گر ببینی آن خیالی دان و رد
1.112 آنكه سرمۀ نیستی در میكشد	باده از تصویر شیطان میچشد
1.113 چشم او خانه خیال است و عدم	نیستها را هست بیند لاجرم 
1.114 چشم من چون سرمه دید از ذوالجلال	خانه هستی است، نی خانه خیال 
1.115 تا یكی مو باشد از تو پیش چشم	در خیالت گوهری باشد چو یشم 
1.116 یشم را آنگه شناسی از گهر	كز خیال خود كنی كلی عبر

2. هلال پنداشتن آن شخص خیال را در عهد عمر و تنبیه نمودن او را
2.1 یك حكایت بشنو ای گوهر شناس	تا بدانی تو عیان را از قیاس 
2.2 ماه روزه گشت در عهد عمر	بر سر كوهی دویدند آن نفر
2.3 تا هلال روزه را گیرند فال	آن یكی گفت: ای عمر، اینك هلال 
2.4 چون عمر بر آسمان مه را ندید	گفت: كاین مه از خیال تو دمید
2.5 ور نه من بیناترم افلاك را	چون نمی بینم هلال پاك را
2.6 گفت: تر كن دست و بر ابرو بمال	آن گهان تو بر نگر سوی هلال 
2.7 چون كه او تر كرد ابرو، مه ندید	گفت: ای شه نیست، مه شد ناپدید
2.8 گفت: آری موی ابرو شد كمان	سوی تو افكند تیری از گمان 
2.9 * چون یکی مو کژ شد از ابروی او	شکل ماه نو نمود آن موی او 
2.10 موی كج چون پردۀ گردون شود	چون همه اجزات كج شد، چون بود؟
2.11 چونكه موئی كج شد، او را راه زد	تا به دعوی لاف دید ماه زد
2.12 راست كن اجزات را از راستان	سر مكش از راست، رو ز آن آستان 
2.13 هم ترازو را، ترازو راست كرد	هم ترازو را، ترازو كاست كرد
2.14 هر كه با ناراستان هم سنگ شد	در كمی افتاد و عقلش دنگ شد
2.15 رو أشدّاء علی الْكفّار باش	خاك بر دل داری اغیار پاش 
2.16 بر سر اغیار چون شمشیر باش	هین مكن روباه بازی شیر باش 
2.17 تا ز غیرت از تو یاران نگسلند	زآنكه آن خاران عدوی این گلند
2.18 آتش اندر زن به گرگان چون سپند	زآنكه این گرگان عدوی یوسفند
2.19 جان بابا، گویدت ابلیس هین	تا به دم بفریبدت دیو لعین 
2.20 این چنین تلبیس با بابات كرد	آدمی را آن سیه رخ، مات كرد
2.21 بر سر شطرنج چست است این غراب	تو مبین بازی به چشم نیم خواب 
2.22 زآنكه فرزین بندها داند بسی	كو بگیرد در گلویت چون خسی 
2.23 در گلو ماند خس او سالها	چیست آن خس؟ مهر جاه و مالها
2.24 مال خس باشد، چو هست آن بی ثبات	در گلویت مانع آب حیات 
2.25 گر برد مالت عدوی پر فنی	ره زنی را، برده باشد ره زنی 

3. دزدیدن شخصی ماری را از مارگیری و گزیدن و کشتن او
3.1 دزدكی از مارگیری مار برد	ز ابلهی آن را غنیمت می شمرد
3.2 وارهید آن مارگیر از زخم مار	مار كشت آن دزد خود را زار زار
3.3 مارگیرش دید پس بشناختش	گفت: از جان مار من پرداختش 
3.4 در دعا می خواستی جانم از او	كش بیابم مار بستانم از او
3.5 شكر حق را كان دعا مردود شد	من زیان پنداشتم آن سود شد
3.6 بس دعاها كان زیان است و هلاك	وز كرم می نشنود یزدان پاك
3.7 * مصلح است و مصلحت را داند او	کان دعا را باز میگرداند او 
3.8 * وان دعا گوینده شاکی میشود	میبرد ظن بد و، آن بد بود 
3.9 * می نداند کو بلای خویش خواست	وز کرم حق آن بدو ناورد راست 

4. التماس كردن همراه عیسی علیه السلام از او زنده كردن استخوان را
4.1 گشت با عیسی یكی ابله رفیق	استخوانها دید در گور عمیق 
4.2 گفت: ای روح الله، آن نام سنی	كه بدان تو مرده زنده میكنی 
4.3 مر مرا آموز تا احسان كنم	استخوانها را بدان با جان كنم 
4.4 گفت: خامش كن، كه این كار تو نیست	لایق انفاس و گفتار تو نیست 
4.5 كان نفس خواهد ز باران پاك تر	وز فرشته در روش چالاكتر
4.6 عمرها بایست کادم پاك شد	تا امین مخزن افلاك شد
4.7 خود گرفتی این عصا در دست راست	دست را دستان  موسی از كجاست ؟
4.8 گفت: اگر من نیستم اسرار خوان	هم تو بر خوان نام را بر استخوان 
4.9 گفت عیسی: یارب این اسرار چیست؟	میل این ابله در این گفتار چیست؟ 
4.10 چون غم خود نیست این بیمار را؟	چون غم جان نیست این مردار را؟
4.11 مرده خود را رها كردست او	مرده بیگانه را جوید رفو
4.12 گفت حق: ادبار، گر ادبار جوست	خار روئیده جزای كشت اوست 
4.13 آن كه تخم  خار كارد در جهان	هان و هان او را مجو در  گلستان 
4.14 گر  گلی گیرد به كف، خاری شود	ور سوی یاری رود، ماری شود
4.15 كیمیای زهر  مار است آن شقی	بر خلاف كیمیای متقی
4.16 * هین مکن بر قول و فعلش اعتمید	کو ندارد میوه ای ما نند بید 

5. اندرز كردن صوفی خادم را در تیمار داشت بهیمه و لاحول گفتن خادم
5.1 صوفیی می گشت در دور افق	تا شبی در خانقاهی شد قنق 
5.2 یك بهیمه داشت در آخر ببست	او به صدر صفه با یاران نشست 
5.3 پس مراقب گشت با یاران خویش	دفتری باشد حضور یار بیش 
5.4 دفتر صوفی سواد حرف نیست	جز دل اسپید همچون برف نیست 
5.5 زاد دانشمند، آثار قلم	زاد صوفی چیست؟ انوار قدم 
5.6 همچو صیادی سوی اشكار شد	گام آهو دید و بر آثار شد
5.7 چند گاهش گام آهو در خور است	بعد از آن خود ناف آهو رهبر است 
5.8 چون كه شكر گام كرد و ره برید	لاجرم زآن گام در كامی رسید
5.9 رفتن یك منزلی بر بوی ناف	بهتر از صد منزل گام و طواف 
5.10 * سیر زاهد هر مهی تا پیشگاه	سیر عارف هر دمی تا تخت شاه 
5.11 آن دلی كو مطلع مهتابهاست	بهر عارف فتحت ابوابهاست 
5.12 با تو دیوار است و با ایشان در است	با تو سنگ و با عزیزان گوهر است 
5.13 آنچه تو در آینه بینی عیان	پیر اندر خشت بیند بیش از آن 
5.14 پیر ایشان اند، كاین عالم نبود	جان ایشان بود در دریای جود
5.15 پیش از این تن، عمرها بگذاشتند	پیشتر از كشت، بر برداشتند
5.16 پیشتر از نقش، جان پذرفته اند	پیشتر از بحر، درّها سفته اند

6. مشورت کردن خدای تعالی با فرشتگان در ایجاد خلق
6.1 مشورت می رفت در ایجاد خلق	جانشان در بحر قدرت تا به حلق 
6.2 چون ملایك مانع آن می شدند	بر ملایك خفیه خنبك می زدند
6.3 مطلع بر نقش هر كه هست شد	پیش از آن كاین نفس كل، پا بست شد
6.4 پیشتر ز افلاك، كیوان دیده اند	پیشتر از دانه ها نان دیده اند
6.5 بی دماغ و دل، پر از فكرت بدند	بی سپاه و جنگ بر نصرت زدند
6.6 آن عیان نسبت به ایشان فكرت است	ور نه خود نسبت به دوران رویت است 
6.7 * فکر چه؟ آنجا همه نور است پاک	بهر توست این لفظ فکر ای فکرناک 
6.8 فكرت از ماضی و مستقبل بود	چون از این دو رست مشكل حل شود
6.9 دیده چون بی كیف هر با كیف را	دیده پیش از كان صحیح و زیف را
6.10 پیشتر از خلقت انگورها	خورده می ها و نموده شورها
6.11 در تموز گرم می بینند دی	در شعاع شمس می بینند فی 
6.12 در دل انگور می را دیده اند	در فنای محض شی را دیده اند
6.13 روح از انگور، می را دیده است	روح از معدوم، شی را دیده است 
6.14 آسمان در دور ایشان جرعه نوش	آفتاب از جودشان زربفت پوش 
6.15 چون از ایشان مجتمع بینی دو یار	هم یكی باشند و هم ششصد هزار
6.16 بر مثال موجها اعدادشان	در عدد آورده باشد بادشان 
6.17 مفترق شد آفتاب جانها	در درون روزن ابدانها
6.18 چون نظر بر قرص داری، خود یكیست	آنكه شد محجوب ابدان در شكیست 
6.19 تفرقه در روح حیوانی بود	نفس واحد روح انسانی بود
6.20 چون كه حق رشّ علیهم نوره	مفترق هرگز نگردد نور او
6.21 * روح انسانی کنفس واحده است	روح حیوانی سفال جامده است 
6.22 * عقل جز از رمز این آگاه نیست	واقف این سرّ بجز الله نیست 
6.23 * عقل را خود با چنین سودا چه کار؟	کرّ مادر زاد را سرنا چکار؟ 
6.24 یك زمان بگذار ای همره ملال	تا بگویم وصف خالی زآن جمال 
6.25 در بیان ناید جمال خال او	هر دو عالم چیست؟ عكس خال او
6.26 چون كه من از خال خوبش دم زنم	نطق می خواهد كه بشكافد تنم 
6.27 همچو موری اندر این خرمن خوشم	تا فزون از خویش باری می كشم 
6.28 كی گذارد آنكه رشك روشنی است	تا بگویم آنچه فرض و گفتنی است 

7. بسته شدن تقریر معنی حكایت به سبب میل مستمعان به استماع ظاهر
7.1 بحر، كف پیش آرد و، سدّی كند	جر كند، از بعد جر، مدّی كند
7.2 این زمان بشنو چه مانع شد مگر	مستمع را رفت دل جای دگر
7.3 خاطرش شد سوی صوفی قنق	اندر آن سودا فرو شد تا عنق 
7.4 لازم آمد باز رفتن زین مقال	سوی آن افسانه بهر وصف حال 
7.5 صوفی صورت مپندار ای عزیز	همچو طفلان، تا كی از جوز و مویز؟
7.6 جسم ما جوز و مویز است ای پسر	گر تو مردی، زین دو چیز اندر گذر
7.7 ور تو اندر بگذری، اكرام حق	بگذراند مر ترا از نه طبق

8. التزام کردن خادم تیمار بهیمه را و تخلف نمودن
8.1 بشنو اكنون صورت افسانه را	لیك هین، از كه جدا كن دانه را
8.2 حلقه آن صوفیان مستفید	چونكه در وجد و طرب آخر رسید
8.3 خوان بیاوردند بهر میهمان	از بهیمه یاد آورد آن زمان 
8.4 گفت خادم را كه: در آخر برو	راست كن بهر بهیمه كاه و جو
8.5 گفت: لا حول، این چه افزون گفتن است ؟	از قدیم این كارها كار من است 
8.6 گفت: تر كن آن جوش را از نخست	كان خرک پیر است و دندانهاش سست 
8.7 گفت: لاحول، این چه می گویی مها؟	از من آموزند این ترتیبها
8.8 گفت: پالانش فرو نه پیش پیش	داروی منبل بنه بر پشت ریش 
8.9 گفت: لاحول آخر این حكمت گزار	جنس تو مهمانم آمد صد هزار
8.10 جمله راضی رفته اند از پیش ما	هست مهمان جان ما و خویش ما
8.11 گفت: آبش ده و لیكن شیر گرم	گفت: لاحول از توام بگرفت شرم 
8.12 گفت: اندر جو تو كمتر كاه كن	گفت: لاحول این سخن كوتاه كن 
8.13 گفت: جایش را بروب از سنگ و پشك	ور بود تر، ریز بر وی خاك خشك 
8.14 گفت: لاحول ای پدر لاحول كن	با رسول اهل كمتر گو سخن 
8.15 گفت: بستان شانه پشت خر بخار	گفت: لاحول ای پدر شرمی بدار
8.16 * گفت: دم افسار را کوته ببند	تا ز غلطیدن نیفد او ببند 
8.17 * گفت: لاحول، ای پدر چندین منال	بهر خر چندین مرو اندر جوال 
8.18 * گفت: بر پشتش فکن جل زودتر	زانکه شب سرماست ای کان هنر 
8.19 * گفت: لاحول، ای پدر چندین مگو	استخوان در شیر نبود، تو مجو 
8.20 * من ز تو استاترم در فن خود	میهمان آید مرا از نیک و بد 
8.21 * لایق هر میهمان خدمت کنم	من ز خدمت چون گل و چون سوسنم 
8.22 خادم این گفت و میان بربست چست	گفت: رفتم كاه و جو آرم نخست 
8.23 رفت و از آخر نكرد او هیچ یاد	خواب خرگوشی بدان صوفی فتاد
8.24 رفت خادم جانب اوباش چند	كرد بر اندرز صوفی ریش خند
8.25 صوفی از ره مانده بود و شد دراز	خوابها می دید با چشم فراز
8.26 كان خرش در چنگ گرگی مانده بود	پاره ها از پشت و رانش میربود
8.27 گفت: لاحول این چه مالیخولیاست	ای عجب آن خادم مشفق كجاست 
8.28 باز می دید آن خرش در راهرو	گه به چاهی می فتاد و گه به گو
8.29 گونگون می دید ناخوش واقعه	فاتحه میخواند با القارعه 
8.30 گفت: چاره چیست؟ یاران جسته اند	رفته اند و جمله درها بسته اند
8.31 باز می گفت: ای عجب کان خادمك	نی كه با ما گشت هم نان و نمك؟ 
8.32 من نكردم با وی الا لطف، ولین	او چرا با من كند بر عكس؟ كین 
8.33 هر عداوت را سبب باید سند	ور نه جنسیت وفا تلقین كند
8.34 باز می گفت: آدم با لطف وجود	كی بر آن ابلیس جوری كرده بود؟
8.35 آدمی مر مار و كژدم را چه كرد؟	كه همی خواهد مر او را مرگ و درد
8.36 گرگ را خود خاصیت بدریدن است	این حسد در خلق آخر روشن است 
8.37 باز می گفت: این گمان بد خطاست	بر برادر این چنین ظنم چراست؟ 
8.38 باز گفتی: حزم سوء الظن توست	هر كه بد ظن نیست، كی ماند درست؟ 
8.39 صوفی اندر وسوسه، و آن خر چنان	كه چنان بادا جز ای دشمنان 
8.40 آن خر مسكین میان خاك و سنگ	كژ شده پالان دریده پالهنگ 
8.41 خسته از ره، جمله شب بی علف	گاه در جان كندن و، گه در تلف 
8.42 خر همه شب ذكر گویان، کای اله	جو رها كردم، كم از یك مشت كاه 
8.43 با زبان حال می گفت: ای شیوخ	رحمتی كه سوختم زین خام شوخ 
8.44 آنچه آن خر دید از رنج و عذاب	مرغ خاكی بیند اندر سیل آب 
8.45 بس به پهلو گشت آن شب تا سحر	آن خر بیچاره از جوع البقر
8.46 * ناله میکرد از فراق کاه وجو	مستمند از اشتیاق کاه و جو 
8.47 * همچنین در محنت و در درد و سوز	نالها میکرد از شب تا بروز 
8.48 روز شد خادم بیامد بامداد	زود پالان جست بر پشتش نهاد
8.49 خر فروشانه دو سه زخمش بزد	كرد با خر آنچه با سگ می سزد
8.50 خر جهنده گشت از تیزی نیش	كو زبان تا خر بگوید حال خویش؟ 

9. گمان بردن كاروانیان كه مگذ بهیمه صوفی رنجور است
9.1 چونكه صوفی بر نشست و شد روان	رو در افتادن گرفت او هر زمان 
9.2 هر زمانش خلق بر می داشتند	جمله رنجورش همی پنداشتند
9.3 آن یكی گوشش همی پیچید سخت	و آندگر در زیر گامش جست لخت 
9.4 و آن دگر در نعل او می جست سنگ	و آن دگر در چشم او می دید رنگ 
9.5 باز می گفتند: ای شیخ این ز چیست؟	دی نمی گفتی كه شكر این خر قویست؟ 
9.6 گفت: آن خر كاو به شب لاحول خورد	جز بدین شیوه نباشد راه برد
9.7 چونكه قوت خر به شب لاحول بود	شب مسبح بود و روز اندر سجود
9.8 * چون ندارد کس غم تو ممتحن	خویش کار خویش باید ساختن 
9.9 آدمی خوارند اغلب مردمان	از سلام علیكشان كم جو امان 
9.10 خانه دیو است دلهای همه	كم پذیر از دیو مردم دمدمه 
9.11 از دم دیو آنكه او لاحول خورد	هم چو آن خر در سر آید در نبرد
9.12 هر كه در دنیا خورد تلبیس دیو	و ز عدوی دوست رو تعظیم و ریو
9.13 در ره اسلام و بر پول صراط	در سر آید همچو آن خر از خباط
9.14 عشوه های یار بد منیوش هین	دام بین، ایمن مرو تو بر زمین 
9.15 صد هزار ابلیس لاحول آر بین	آدما ابلیس را در مار بین 
9.16 دم دهد گوید ترا ای جان و دوست	تا چو قصابی كشد از دوست پوست 
9.17 دم دهد تا پوستت بیرون كشد	وای آن كز دشمنان افیون چشد
9.18 سر نهد بر پای تو قصاب وار	دم دهد تا خونت ریزد زار زار
9.19 همچو شیران، صید خود را خویش كن	ترك عشوه اجنبی و خویش كن 
9.20 همچو خادم دان مراعات خسان	بی كسی بهتر ز عشوه ناكسان 
9.21 در زمین مردمان خانه مكن	كار خود كن كار بیگانه مكن 
9.22 كیست بیگانه تن خاكی تو	كز بر ای اوست غمناكی تو
9.23 تا تو تن را چرب و شیرین میدهی	جوهر جان را نبینی فربهی 
9.24 گر میان مشك تن را جا شود	روز مردن گند او پیدا شود
9.25 مشك را بر تن مزن بر دل بمال	مشك چه بود؟ نام پاك ذو الجلال 
9.26 آن منافق مشك بر تن می نهد	روح را در قعر گلخن می نهد
9.27 بر زبان نام حق و، در جان او	گندها از فكر بی ایمان او
9.28 ذكر با او همچو سبزۀ گلخن است	بر سر مبرز، گل است و سوسن است 
9.29 آن نبات آن جا یقین عاریت است	جای آن گل مجلس است و عشرت است 
9.30 طیبات آمد به سوی طیبین	مر خبیثین را خبیثات است هین 
9.31 كین مدار، آنها كه از كین گمرهند	گورشان پهلوی كین داران نهند
9.32 اصل كینه دوزخ است و، كین تو	جزو آن كل است و خصم دین تو
9.33 چون تو جزو دوزخی هین هوش دار	جزو سوی كل خود گیرد قرار
9.34 * ور تو جزو جنتی ای نامدار	عیش تو باشد چوجنت پایدار 
9.35 تلخ با تلخان یقین ملحق شود	كی دم باطل قرین حق شود؟
9.36 ای برادر تو همان اندیشه ای	ما بقی تو استخوان و ریشه ای 
9.37 گر گل است اندیشۀ تو گلشنی	ور بود خاری تو هیمۀ گلخنی 
9.38 گر گلابی، بر سر و جیبت زنند	ور تو چون بولی، برونت افكنند
9.39 طبلها در پیش عطاران ببین	جنس را با جنس خود كرده قرین 
9.40 * تو رهائی جو ز ناجنسان بجد	صحبت ناجنس گور است و لحد 
9.41 جنسها با جنسها آمیخته	زین تجانس زینتی انگیخته 
9.42 گر در آمیزند عود و شكرش	برگزیند یك یك از همدیگرش 
9.43 طبلها بشكست و جانها ریختند	نیك و بد در همدگر آمیختند
9.44 * حق فرستاد انبیا را بهر این	تا جدا گردد از ایشان کفر و دین 
9.45 حق فرستاد انبیا را با ورق	تا گزید این دانه ها را بر طبق 
9.46 * مومن و کافر مسلمان وجهود	پیش از ایشان جمله یکسان مینمود 
9.47 پیش از ایشان ما همه یكسان بدیم	كس ندانستی كه ما نیك و بدیم 
9.48 بود نقد وقلب در عالم روان	چون جهان شب بود و ما چون شب روان 
9.49 تا بر آمد آفتاب انبیا	گفت: ای غش دور شو، صافی بیا
9.50 چشم داند فرق كردن رنگ را	چشم داند لعل را و سنگ را
9.51 چشم داند گوهر و خاشاك را	چشم را زآن می خلد خاشاكها
9.52 دشمن روزند این قلابكان	عاشق روزند آن زرهای كان 
9.53 زآنكه روز است آینۀ تعریف او	تا ببیند اشرفی تشریف او
9.54 حق قیامت را لقب زآن روز كرد	روز بنماید جمال سرخ و زرد
9.55 پس حقیقت روز، سّر اولیاست	روز پیش مهرشان چون سالهاست 
9.56 عكس راز مرد حق دانید روز	عكس ستاریش، شام چشم دوز
9.57 زآن سبب فرمود یزدان، و الضحی	 و الضّحی  نور ضمیر مصطفی 
9.58 قول دیگر كاین ضحی را خواست دوست	از برای آنكه این هم عكس اوست 
9.59 ورنه، بر فانی قسم گفتن خطاست	خود فنا چه لایق گفت خداست؟ 
9.60 از خلیلی لا احب الافلین	پس فنا چون خواست رب العالمین؟
9.61 لا أحبّ الْآفلین گفت آن خلیل	كی فنا خواهد از این رب جلیل؟ 
9.62 باز و اللّیل است، ستاری او	وین تن خاكیّ زنگاری او
9.63 آفتابش چون بر آمد زآن فلك	با شب تن گفت: هین ما ودّعك 
9.64 وصل پیدا گشت از عین بلا	زآن حلاوت شد عبارت ما قلی 
9.65 هر عبارت خود نشان حالتیست	حال چون دست و، عبارت آلتیست 
9.66 آلت زرگر به دست كفشگر	همچو دانۀ كشت كرده ریگ در
9.67 و آلت اسكاف پیش برزگر	پیش سگ نه استخوان، نه پیش خر
9.68 بود انا الحق در لب منصور نور	بود انا الله در لب فرعون زور
9.69 شد عصا اندر كف موسی گوا	شد عصا اندر كف ساحر هبا
9.70 زین سبب عیسی بدان همراه خود	در نیاموزید آن اسم صمد
9.71 كو نداند، نقص بر آلت نهد	سنگ بر گل زن تو، آتش كی جهد؟
9.72 دست و آلت همچو سنگ و آهن است	جفت باید جفت شرط زادن است 
9.73 آن كه بی جفت است و بی آلت یكیست	در عدد شك است و آن یك بی شكیست 
9.74 آنكه دو گفت و سه گفت و بیش ازین	متفق باشند در واحد یقین 
9.75 احولی چون رفع شد، یكسان شوند	آن دو سه گویان، یكی گویان شوند
9.76 گر یكی گویی تو در میدان او	گرد برمیگرد، از چوگان او
9.77 گوی آنگه راست و بی نقصان شود	كو ز زخم دست شه رقصان شود
9.78 گوش دار ای احول اینها را به هوش	داروی دیده بكش از راه گوش 
9.79 بس كلام پاك در دلهای كور	می نپاید میرود تا اصل نور
9.80 و آن فسون دیو در دلهای كژ	می رود چون كفش كژ در پای كژ
9.81 گر چه حكمت را به تكرار آوری	چون تو نا اهلی، شود از تو بری 
9.82 ور چه بنویسی نشانش میكنی	ور چه میلافی بیانش میكنی 
9.83 او ز تو رو در كشد ای پر ستیز	بندها را بگسلد بهر گریز
9.84 ور نخوانی و ببیند سوز تو	علم باشد مرغ دست آموز تو
9.85 او نپاید پیش هر نااوستا	همچو باز شه، به خانۀ روستا

10. یافتن پادشاه باز خویش را در خانۀ كمپیر و مبتلا شدن
10.1 علم آن باز است، كو از شه گریخت	سوی آن كمپیر كاو می آرد بیخت 
10.2 تا كه تتماجی پزد اولاد را	دید آن باز خوش و خوش زاد را
10.3 پایكش بست و پرش كوتاه كرد	ناخنش ببرید و قوتش كاه كرد
10.4 گفت: نااهلان نكردندت به ساز	پر فزود از حد و ناخن شد دراز
10.5 دست هر نااهل بیمارت كند	سوی مادر آ، كه تیمارت كند
10.6 مهر جاهل را چنین دان ای رفیق	كژ رود جاهل همیشه در طریق 
10.7 * جاهل ار با تو نماید همدلی	عاقبت زخمت زند از جاهلی 
10.8 روز شه در جستجو بی گاه شد	سوی آن كمپیر و آن خرگاه شد
10.9 دید ناگه باز را در دود و گرد	شه بر او بگریست زار و نوحه كرد
10.10 گفت: هر چند این جزای كار توست	كه نباشی در وفای ما درست 
10.11 چون كنی از خلد در دوزخ فرار؟	غافل از لا یستوی، اصحاب نار
10.12 این سزای آنكه از شاه خبیر	خیره بگریزد به خانۀ گنده پیر
10.13 * گنده پیر جاهل این دنیا دنیست	هر که مایل شد بدو خوار و غبیست 
10.14 * هست دنیا جاهل و جاهل پرست	عاقل آن باشد که زین جاهل برست 
10.15 * هر که با جاهل بود همراز باز	آن رسد با او که با آن شاهباز 
10.16 باز میمالید پر بر دست شاه	بی زبان می گفت: من كردم گناه 
10.17 پس كجا نالد؟ كجا زارد لئیم؟	گر تو نپذیری بجز نیك؟ ای كریم 
10.18 * سر کجا بنهد ظلوم شرمسار؟	جز بدرگاه تو ای آمرزگار 
10.19 لطف شه جان را، جنایتجو كند	ز آنكه شه هر زشت را نیكو كند
10.20 رو مكن زشتی كه نیكیهای ما	زشت آید پیش آن زیبای ما
10.21 خدمت خود را سزا پنداشتی	تو لوای جرم از آن افراشتی 
10.22 چون تو را ذكر و دعا دستور شد	ز آن دعا كردن دلت مغرور شد
10.23 هم سخن دیدی تو خود را با خدا	ای بسا كس زین گمان افتد جدا
10.24 گر چه با تو شه نشیند بر زمین	خویشتن بشناس و نیكوتر نشین 
10.25 باز گفت: ای شه پشیمان می شوم	توبه كردم نو مسلمان می شوم 
10.26 آنكه تو مستش كنی و شیر گیر	گر ز مستی كژ رود، عذرش پذیر
10.27 گر چه ناخن رفت چون باشی مرا	بر كنم من پرچم خورشید را
10.28 ور چه پرم رفت چون بنوازیم	چرخ بازی کم كند در بازیم 
10.29 گر كمر بخشیم، كه را بر كنم	گر دهی كلكی، علمها بشكنم 
10.30 آخر از پشه نه كم باشد تنم	ملك نمرودی به پر بر هم زنم 
10.31 در ضعیفی تو مرا بابیل گیر	هر یكی خصم مرا چون پیل گیر
10.32 قدر فندق افكنم، گردد خریق	بندقم در فعل صد چون منجنیق 
10.33 * گرچه سنگم هست مقدار نخود	لیک در هیجا نه سر ماند نه خود 
10.34 موسی آمد در وغا با یك عصاش	زد بر آن فرعون و بر شمشیرهاش 
10.35 هر رسولی یك تنه كان در زده ست	بر همه آفاق تنها بر زده ست 
10.36 نوح چون شمشیر در خواهید ازو	موج طوفان گشت از او شمشیر خو
10.37 احمدا خود كیست اسپاه زمین؟	ماه بین بر چرخ و بشكافش جبین 
10.38 تا بداند سعد و نحس بی خبر	دور توست این دور نه دور قمر
10.39 دور توست ایرا كه موسای كلیم	آرزو می برد زین دورت مقیم 
10.40 چون كه موسی رونق دور تو دید	كاندر او صبح تجلی می دمید
10.41 گفت: یا رب، آن چه دور  رحمت است؟	آن گذشت از رحمت، اینجا رویت است 
10.42 غوطه ده موسای خود را در بحار	از میان  دورۀ احمد بر آر
10.43 گفت: یا موسی بدان بنمودمت	راه آن خلوت بدان بگشودمت 
10.44 كه تو زآن دوری درین دور، ای كلیم	پا بكش، زیرا دراز است این گلیم 
10.45 من كریمم نان نمایم بنده را	تا بگریاند طمع آن زنده را
10.46 بینی طفلی بمالد مادری	تا شود بیدار واجوید خوری 
10.47 كاو گرسنه خفته باشد بی خبر	و آن دو پستان می خلد از مهر، در
10.48 كنت كنزا رحمة مخفیة	فابتعثت أمة مهدیة
10.49 هر كراماتی كه می جویی به جان	او نمودت تا طمع كردی در آن 
10.50 چند بت بشكست احمد در جهان	تا كه یا رب گوی گشتند امتان 
10.51 گر نبودی كوشش احمد، تو هم	می پرستیدی چو اجدادت صنم 
10.52 این سرت وارست از سجدۀ صنم	تا بدانی حق او را بر امم 
10.53 گر توانی شكر این رستن بگو	كز بت باطن همت برهاند او
10.54 مر سرت را چون رهانید از بتان	هم بدان قوت تو دل را وارهان 
10.55 سر ز شكر دین از آن بر تافتی	كز پدر میراث ارزان یافتی 
10.56 مرد میراثی چه داند قدر مال؟	رستمی جان كند و مجان یافت زال 
10.57 چون بگریانم بجوشد رحمتم	آن خروشنده بنوشد نعمتم 
10.58 گر نخواهم داد، خود ننمایمش	چونش كردم بسته دل، بگشایمش 
10.59 رحمتم موقوف آن خوش گریه هاست	چون گرست از بحر رحمت موج خاست 
10.60 تا نگرید ابر کی خندد چمن	تا نگرید طفل کی جوشد لبن

11. حلوا خریدن شیخ احمد خضرویه بجهة غریمان به الهام حقتعالی
11.1 بود شیخی دائما او وامدار	از جوانمردی كه بود آن نامدار
11.2 ده هزاران وام كردی از مهان	خرج كردی بر فقیران جهان 
11.3 هم به وام او خانقاهی ساخته	خان و مان و خانقه درباخته 
11.4 * احمد خضرویه بودی نام او	خدمت عشاق بودی کام او 
11.5 وام او را حق ز هر جا می گزارد	كرد حق بهر خلیل، از ریگ آرد
11.6 گفت پیغمبر كه: در بازارها	دو فرشته می كنند دائم ندا
11.7 كای خدا، تو منفقان را ده خلف	وی خدا تو ممسكان را ده تلف 
11.8 خاصه آن منفق كه جان انفاق كرد	حلق خود قربانی خلاق كرد
11.9 حلق پیش آورد اسماعیل وار	كارد بر حلقش نیارد كردگار
11.10 پس شهیدان، زنده زین رویند و خوش	تو بدان، قالب بمنگر گبر وش 
11.11 چون خلف دادستشان جان بقا	جان ایمن، از غم و رنج و شقا
11.12 شیخ وامی، سالها این كار كرد	می ستد، می داد، همچون پای مرد
11.13 تخمها می كاشت تا روز اجل	تا بود روز اجل، میر اجل 
11.14 چونكه عمر شیخ در آخر رسید	در وجود خود نشان مرگ دید
11.15 وام خواهان گرد او بنشسته جمع	شیخ بر خود خوش گدازان همچو شمع 
11.16 وام خواهان گشته نومید و ترش	درد دلها یار شد با درد شش 
11.17 شیخ گفت: این بد گمانان را نگر	نیست حق را چار صد دینار زر؟
11.18 كودكی حلوا ز بیرون بانگ زد	لاف حلوا بر امید دانگ زد
11.19 شیخ اشارت كرد خادم را به سر	كه برو آن جمله حلوا را بخر
11.20 تا غریمان چونكه آن حلوا خورند	یك زمانی تلخ در من ننگرند
11.21 در زمان خادم برون آمد ز در	تا خرد آن جمله حلوا زان پسر
11.22 گفت او را: کاین همه حلوا به چند؟	گفت كودك: نیم دینار است و اند
11.23 گفت: نی، از صوفیان افزون مجو	نیم دینارت دهم دیگر مگو
11.24 او طبق بنهاد اندر پیش شیخ	تو ببین اسرار سر اندیش شیخ 
11.25 كرد اشارت با غریمان كاین نوال	نك تبرك، خوش خورید این را حلال 
11.26 * بهر فرمان جملگی حلقه زدند	خوش همی خوردند حلوا همچو قند 
11.27 چون طبق خالی شد، آن كودك ستد	گفت: دینارم بده ای با خرد
11.28 شیخ گفتا: از كجا آرم درم	وام دارم، میروم سوی عدم 
11.29 كودك از غم زد طبق را بر زمین	ناله و گریه بر آورد و حنین 
11.30 ناله میکرد و فغان و های های	كای مرا بشكسته بودی هر دو پای 
11.31 كاشكی من گرد گلخن گشتمی	بر در این خانقه نگذشتمی 
11.32 صوفیان طبل خوار لقمه جو	سگ دلان همچو گربه روی شو
11.33 از غریو كودك آنجا خیر و شر	گرد آمد گشت بر كودك حشر
11.34 پیش شیخ آمد كه ای شیخ درشت	تو یقین دان كه مرا استاد كشت 
11.35 گر بر استا روم دست تهی	او مرا بكشد، اجازت میدهی؟ 
11.36 و آن غریمان هم به انكار و جحود	رو به شیخ آورده، كاین بازی چه بود؟
11.37 مال ما خوردی مظالم میبری	از چه بود این ظلم دیگر بر سری؟ 
11.38 تا نماز دیگر آن كودك گریست	شیخ دیده بست و بر وی ننگریست 
11.39 شیخ فارغ از جفا و از خلاف	در كشیده روی چون مه در لحاف 
11.40 با اجل خوش، با ازل خوش، شاد كام	فارغ از تشنیع و گفت خاص و عام 
11.41 آنكه جان در روی او خندد چو قند	از ترش روئی خلقش چه گزند؟
11.42 آنكه جان بوسه دهد بر چشم او	كی خورد غم از فلك وز خشم او؟
11.43 در شب مهتاب مه را بر سماك	از سگان و عوعو ایشان چه باك؟ 
11.44 سگ وظیفۀ خود به جا می آورد	مه وظیفۀ خود به رخ میگسترد
11.45 كارك خود میگزارد هر كسی	آب نگذارد صفا بهر خسی 
11.46 خس خسانه میرود بر روی آب	آب صافی میرود بی اضطراب 
11.47 مصطفی مه می شكافد نیم شب	ژاژ میخاید ز كینه بو لهب 
11.48 آن مسیحا مرده زنده می كند	و آن جهود از خشم سبلت میكند
11.49 بانگ سگ هرگز رسد در گوش ماه؟	خاصه ماهی كاو بود خاص اله؟ 
11.50 می خورد شه بر لب جو تا سحر	در سماع از بانگ چغزان بی خبر
11.51 هم شدی توزیع كودك دانگ چند	همت شیخ آن سخا را كرد بند
11.52 تا كسی ندهد به كودك هیچ چیز	قوت پیران از آن بیش است نیز
11.53 شد نماز دیگر آمد خادمی	یك طبق بر كف ز پیش حاتمی 
11.54 صاحب مالی و حالی پیش پیر	هدیه بفرستاد كز وی بد خبیر
11.55 چار صد دینار بر گوشۀ طبق	نیم دینار دگر اندر ورق 
11.56 خادم آمد شیخ را اكرام كرد	و آن طبق بنهاد پیش شیخ فرد
11.57 چون طبق را از غطا واكرد رو	خلق دیدند آن كرامت را از او
11.58 آه و افغان از همه برخاست زود	كای سر شیخان و شاهان این چه بود؟
11.59 این چه سرّ است این چه سلطانی است باز؟	ای خداوند خداوندان راز
11.60 ما ندانستیم ما را عفو كن	بس پراكنده كه رفت از ما سخن 
11.61 ما كه كورانه عصاها می زنیم	لاجرم قندیلها را بشكنیم 
11.62 ما چو كرّان ناشنیده یك خطاب	هرزه گویان از قیاس خود جواب 
11.63 ما ز موسی پند نگرفتیم كاو	گشت از انكار خضری زرد رو
11.64 با چنان چشمی كه بالا می شتافت	نور چشمش آسمان را می شكافت 
11.65 كرده با چشمت تعصب، موسیا	از حماقت چشم موش  آسیا
11.66 شیخ فرمود: آن همه گفتار و قال	من بحل كردم شما را آن جدال 
11.67 سرّ این آن بود كز حق خواستم	لاجرم بنمود راه راستم 
11.68 گفت: آن دینار اگر چه اندك است	لیك موقوف غریو كودك است 
11.69 تا نگرید كودك حلوا فروش	بحر بخشایش نمی آید به جوش 
11.70 ای برادر طفل طفل چشم توست	كام خود موقوف زاری دان نخست 
11.71 * کام تو موقوف زاری دل است	بی تضرع کامیابی مشکل است 
11.72 * گر همی خواهی که مشکل حل شود	خار محرومی بگل مبدل شود 
11.73 گر همی خواهی كه آن خلعت رسد	پس بگریان طفل دیده بر جسد

12. ترسانیدن شخصی زاهدی را، كه كم گری تا كور نشوی
12.1 زاهدی را گفت یاری در عمل	كم گری تا چشم را ناید خلل 
12.2 گفت زاهد: از دو بیرون نیست حال	چشم بیند، یا نبیند، آن جمال 
12.3 گر ببیند نور حق خود چه غم است؟	در وصال حق دو دیده چه كم است 
12.4 ور نخواهد دید حق را گو برو	این چنین چشم شقی، گو كور شو
12.5 غم مخور از دیده گان، عیسی تراست	چپ مرو تا بخشدت دو چشم راست 
12.6 عیسی روح تو با تو حاضر است	نصرت از وی خواه كاو خوش ناصر است 
12.7 لیك پیکار تن پر استخوان	بر دل عیسی منه تو هر زمان 
12.8 همچو آن ابله كه اندر داستان	ذكر او كردیم بهر راستان 
12.9 زندگی تن مجو از عیسی ات	كام فرعونی مخواه از موسی ات 
12.10 بر دل خود كم نه اندیشۀ معاش	عیش كم ناید، تو بر درگاه باش 
12.11 این بدن خرگاه آمد روح را	یا مثال كشتیی مر نوح را
12.12 ترك چون باشد بیابد خرگهی	خاصه چون باشد عزیز درگهی 

13. تمامی قصۀ زنده شدن استخوانها به دعای عیسی علیه السلام
13.1 * چونکه عیسی دید کان ابله رفیق	جز که استیزه نمیداند طریق 
13.2 * می نگیرد پند او از ابلهی	بخل میپندارد او از گمرهی 
13.3 خواند عیسی نام حق بر استخوان	از برای التماس آن جوان 
13.4 حكم یزدان از پی آن خام مرد	صورت آن استخوان را زنده كرد
13.5 از میان بر جست یك شیر سیاه	پنجه ای زد كرد نقشش را تباه 
13.6 كله اش بر كند و مغزش ریخت زود	مغز جوزی كاندر او مغزی نبود
13.7 گر ورا مغزی بدی، زاشكستنش	خود نبودی نقص، الا بر تنش 
13.8 گفت عیسی: چون شتابش كوفتی؟	گفت: ز آن رو كه تو زو آشوفتی 
13.9 گفت عیسی: چون نخوردی خون مرد؟	گفت: در قسمت نبودم رزق خورد
13.10 ای بسا كس همچو آن شیر ژیان	صید خود ناخورده رفته از جهان 
13.11 قسمتش كاهی نه و، حرصش چو كوه	جسته بی وجهی وجوه از هر گروه
13.12 * جمع کرده مال و رفته سوی گور	دشمنان در ماتم او کرده سور 
13.13 ای میسر كرده ما را در جهان	سخره و پیکار از ما وارهان 
13.14 طعمه بنموده به ما، وآن بوده شست	آنچنان بنما به ما، آن را كه هست 
13.15 گفت آن شیر: ای مسیحا این شكار	بود خالص از برای اعتبار
13.16 گر مرا روزی بدی اندر جهان	خود چه كاراستی مرا با مردگان؟ 
13.17 این سزای آنكه یابد آب صاف	همچو خر در جو بمیزد از گزاف 
13.18 گر بداند قیمت آن جوی خر	او بجای پا نهد در جوی سر
13.19 او بیابد آنچنان پیغمبری	میر آبی، زندگانی پروری 
13.20 چون نمیرد پیش او؟ كز امر كن	ای امیر آب ما را زنده كن 
13.21 هین سگ این نفس را زنده مخواه	كاو عدوی جان توست از دیرگاه 
13.22 خاك بر سر استخوانی را كه آن	مانع این سگ بود از صید جان 
13.23 سگ نه ای بر استخوان چون عاشقی؟	دیوچه وار از چه بر خون عاشقی؟ 
13.24 آن چه چشم است؟ آنكه بیناییش نیست	ز امتحانها جز كه رسوائیش نیست 
13.25 سهو باشد ظنها را گاه گاه	این چه ظن است؟ اینكه كور آمد براه 
13.26 کرده ای بر دیگران نوحه گری	مدتی بنشین و بر خود میگری 
13.27 ز ابر گریان شاخ سبز و تر شود	نور شمع از گریه روشن تر شود
13.28 هر كجا نوحه كنند آنجا نشین	زآنكه تو اولیتری اندر حنین 
13.29 زآنكه ایشان در فراق فانی اند	غافل از لعل بقای كانی اند
13.30 زآنكه بر دل نقش تقلید است بند	رو به آب چشم، بندش را برند
13.31 زآنكه تقلید آفت هر نیكوئیست	كه بود تقلید اگر كوه قوی است 
13.32 گر ضریری لمترست و تیز خشم	گوشت پاره اش دان چو او را نیست چشم 
13.33 گر سخن گوید ز مو باریكتر	آن سرش را زآن سخن نبود خبر
13.34 مستیی دارد ز گفت خود، ولیك	از بر وی تا به می راهیست نیك 
13.35 همچو جوی است او، نه آبی میخورد	آب از او بر آب خواران بگذرد
13.36 آب در جو زآن نمی گیرد قرار	زآنكه آن جو نیست تشنه و آب خوار
13.37 همچو نائی نالۀ زاری كند	لیك پیکار خریداری كند
13.38 نوحه گر باشد مقلد در حدیث	جز طمع نبود مراد آن خبیث 
13.39 نوحه گر گوید حدیث سوزناك	لیك كو سوز دل و دامان چاك؟ 
13.40 از محقق تا مقلد فرقهاست	كاین چو داود است و آن دیگر صداست 
13.41 منبع گفتار این سوزی بود	و آن مقلد كهنه آموزی بود
13.42 هین مشو غره بدان گفت حزین	بار بر گاو است و بر گردون حنین 
13.43 هم مقلد نیست محروم از ثواب	نوحه گر را مزد باشد در حساب 
13.44 كافر و مومن خدا گویند، لیك	در میان هر دو فرقی هست نیك 
13.45 آن گدا گوید خدا از بهر نان	متقی گوید خدا از عین جان 
13.46 * الله الله میزنی از بهر نان	بی طمع پیش آی و الله را بخوان 
13.47 گر بدانستی گدا از گفت خویش	پیش چشم او نه كم ماندی نه پیش 
13.48 سالها گوید خدا آن نان خواه	همچو خر مصحف كشد از بهر كاه 
13.49 گر بدل در تافتی گفت لبش	ذره ذره گشته بودی قالبش 
13.50 نام دیوی ره برد در ساحری	تو به نام حق پشیزی می بری؟ 

14. خاریدن روستایی در تاریكی شیر را به ظن آن كه گاو است
14.1 روستایی گاو در آخر ببست	شیر گاوش خورد و بر جایش نشست 
14.2 روستایی شد در آخر سوی گاو	گاو را می جست شب آن كنج كاو
14.3 دست می مالید بر اعضای شیر	پشت و پهلو گاه بالا گاه زیر
14.4 گفت شیر: ار روشنی افزون بدی	زهره اش بدریدی و دل خون شدی 
14.5 این چنین گستاخ زآن میخاردم	كاو در این شب گاو می پنداردم 
14.6 حق همی گوید كه ای مغرور كور	نی ز نامم پاره پاره گشت طور؟
14.7 كه لو انزلنا كتابا للجبل	لانصدع ثم انقطع ثم ارتحل 
14.8 از من ار كوه احد واقف بدی	پاره گشتی و دلش پر خون شدی 
14.9 از پدر وز مادر این بشنیده ای	لاجرم غافل در این پیچیده ای 
14.10 گر تو بی تقلید از آن واقف شوی	بی نشان، بی جای، چون هاتف شوی 

15. فروختن صوفیان بهیمۀ صوفی مسافر را بجهت سفره و سماع
15.1 بشنو این قصه پی تهدید را	تا بدانی آفت تقلید را
15.2 صوفیی در خانقاه از ره رسید	مركب خود برد و در آخر كشید
15.3 آبكش داد و علف از دست خویش	نی چو آن صوفی كه ما گفتیم پیش 
15.4 احتیاطش كرد از سهو و خباط	چون قضا آید چه سود از احتیاط؟
15.5 صوفیان درویش بودند و فقیر	كاد فقر أن یکن كفرا یبیر
15.6 ای توانگر تو که سیری هین مخند	بر كژی آن فقیر دردمند
15.7 از سر تقصیر آن صوفی رمه	خر فروشی در گرفتند آن همه 
15.8 كز ضرورت هست مرداری مباح	بس فسادی كز ضرورت شد صلاح 
15.9 هم در آن دم آن خرك بفروختند	لوت آوردند و شمع افروختند
15.10 ولوله افتاد اندر خانقه	كامشبان لوت و سماع است و وله 
15.11 چند از این صبر و از این سه روزه چند؟	چند از این زنبیل و این دریوزه چند؟
15.12 ما هم از خلقیم و جان داریم ما	دولت امشب میهمان داریم ما
15.13 تخم باطل را از آن می كاشتند	كانكه آن جان نیست جان پنداشتند
15.14 و آن مسافر نیز از راه دراز	خسته بود و دید آن اقبال و ناز
15.15 صوفیانش یك به یك بنواختند	نرد خدمتهاش خوش می باختند
15.16 * آن یکی پایش همی مالید و دست	وآن یکی پرسیدش از جای نشست 
15.17 * وآن یکی افشاند گرد از رخت او	وآن یکی بوسید دستش را و رو 
15.18 گفت چون میدید میلانشان به وی	گر طرب امشب نخواهم كرد، كی؟ 
15.19 لوت خوردند و سماع آغاز كرد	خانقه تا سقف شد پر دود و گرد
15.20 دود مطبخ گرد آن پا كوفتن	ز اشتیاق و وجد جان آشوفتن 
15.21 گاه دست افشان قدم می كوفتند	گه به سجده صفه را میروفتند
15.22 دیر یابد صوفی آز از روزگار	ز آن سبب صوفی بود بسیار خوار
15.23 جز مگر آن صوفیی كز نور حق	سیر خورد او، فارغ است از ننگ دق 
15.24 از هزاران اندكی زین صوفیند	باقیان در دولت او میزیند
15.25 چون سماع آمد ز اول تا كران	مطرب آغازید یك ضرب گران 
15.26 خر برفت و خر برفت آغاز كرد	زین حراره جمله را انباز كرد
15.27 زین حراره پای كوبان تا سحر	كف زنان، خر رفت و خر رفت ای پسر
15.28 از ره تقلید آن صوفی همین	خر برفت آغاز كرد اندر حنین 
15.29 چون گذشت آن جوش و نوش و آن سماع	روز گشت و جمله گفتند الوداع 
15.30 خانقه خالی شد و صوفی بماند	گرد از رخت آن مسافر میفشاند
15.31 رخت از حجره برون آورد او	تا به خر بر بندد آن همراه جو
15.32 تا رسد در همرهان او می شتافت	رفت در آخر خر خود را نیافت 
15.33 گفت: آن خادم به آبش برده است	زانكه خر دوش آب كمتر خورده است 
15.34 خادم آمد، گفت صوفی: خر كجاست؟	گفت خادم: ریش بین، جنگی بخاست 
15.35 گفت: من خر را به تو بسپرده ام	من ترا بر خر موكل كرده ام 
15.36 بحث با توجیه كن حجت میار	آنچه من بسپردم واپس سپار
15.37 از تو خواهم آنچه من دادم به تو	باز ده آنچه فرستادم به تو
15.38 گفت پیغمبر: كه دستت هر چه برد	بایدش در عاقبت واپس سپرد
15.39 ور نه ای از سركشی راضی باین	نك من و تو خانۀ قاضی دین 
15.40 گفت: من مغلوب بودم، صوفیان	حمله آوردند و بودم بیم جان 
15.41 تو جگر بندی میان گربگان	اندر اندازی و جوئی زآن نشان؟ 
15.42 در میان صد گرسنه گرده ای	پیش صد سگ، گربۀ پژمرده ای 
15.43 گفت: گیرم كز تو ظلما بستدند	قاصد جان من مسكین شدند
15.44 تو نیایی و نگویی مر مرا	كه خرت را میبرند، ای بی نوا؟
15.45 تا خر از هر كه بود من واخرم	ور نه توزیعی كنند ایشان زرم 
15.46 صد تدارك بود چون حاضر بدند	این زمان هر یك به اقلیمی شدند
15.47 من كه را گیرم كه را قاضی برم؟	این قضا خود از تو آمد بر سرم 
15.48 چون نیایی و نگویی ای غریب	پیش آمد این چنین ظلمی مهیب 
15.49 گفت: والله آمدم من بارها	تا ترا واقف كنم زین كارها
15.50 تو همی گفتی كه خر رفت ای پسر	از همه گویندگان با ذوق تر
15.51 باز می گشتم كه او خود واقف است	زین قضا راضیست مردی عارف است 
15.52 گفت: آن را جمله می گفتند خوش	مر مرا هم ذوق آمد گفتنش 
15.53 مر مرا تقلیدشان بر باد داد	كه دو صد لعنت بر این تقلید باد
15.54 خاصه تقلید چنین بی حاصلان	کاب رو را ریختند از بهر نان 
15.55 عكس ذوق آن جماعت میزدی	وین دلم زآن عكس ذوقین میشدی 
15.56 عكس چندان باید از یاران خوش	كه شوی از بحر بی عكس، آب كش 
15.57 عكس كاول زد تو آن تقلید دان	چون پیاپی شد، شود تحقیق آن 
15.58 تا نشد تحقیق از یاران مبر	از صدف مگسل، نگشته قطره در
15.59 صاف خواهی چشم عقل و سمع را	بردران تو پرده های طمع را
15.60 زانكه آن تقلید صوفی از طمع	عقل او بر بست از نور لمع 
15.61 * زانکه صوفی را طمع بردش زراه	ماند در خسران و کارش شد تباه 
15.62 طمع لوت و طمع آن ذوق و سماع	مانع آمد عقل او را ز اطلاع 
15.63 گر طمع در آینه برخاستی	در نفاق آن آینه چون ماستی 
15.64 گر ترازو را طمع بودی به مال	راست كی گفتی ترازو وصف حال؟ 
15.65 * گفت: گیرم کز طمع قارون شوی	آخر الامر اندر این هامون شوی 
15.66 هر نبی میگفت با قوم از صفا	من نخواهم مزد پیغام از شما
15.67 من دلیلم حق شما را مشتری	داد حق دلالیم هر دو سری
15.68 * هست مزد کار مر دلال را	مزد باید داد تا گوید سزا 
15.69 چیست مزد كار من؟ دیدار یار	گر چه خود بو بكر بخشد چل هزار
15.70 چل هزار او نباشد مزد من	كی بود شبه شبه در عدن؟ 
15.71 یك حكایت گویمت بشنو به هوش	تا بدانی كه طمع شد بند گوش 
15.72 هر كه را باشد طمع الكن شود	با طمع كی چشم و دل روشن شود
15.73 پیش چشم او خیال جاه و زر	همچنان باشد كه موی اندر بصر
15.74 جز مگر مستی كه از حق پر بود	گر چه بدهی گنجها، او حرّ بود
15.75 هر كه از دیدار برخوردار شد	این جهان در چشم او مردار شد
15.76 لیك آن صوفی ز مستی دور بود	لاجرم از حرص او بی نور بود
15.77 صد حكایت بشنود مدهوش حرص	در نیاید نكته ای در گوش حرص 

16. قصه آن مفلس که در زندان بود و زندانیان ازو در فغان
16.1 بود شخصی مفلسی بی خان و مان	مانده در زندان وبند بی امان 
16.2 لقمۀ زندانیان خوردی گزاف	بر دل خلق از طمع چون كوه قاف 
16.3 زهره نی كس را كه لقمۀ نان خورد	زانكه آن لقمه ربا كاوش برد
16.4 هر كه دور از رحمت رحمان بود	او گدا چشم است اگر سلطان بود
16.5 مر مروت را نهاده زیر پا	گشته زندان دوزخی، زان نان ربا
16.6 گر گریزی بر امید راحتی	ز آن طرف هم پیشت آید آفتی 
16.7 هیچ كنجی بی دد و بی دام نیست	جز به خلوت گاه حق آرام نیست 
16.8 كنج زندان جهان ناگزیر	نیست بی پا مزد و بی دق الحصیر
16.9 و الله ار سوراخ موشی در روی	مبتلای گربه چنگالی شوی 
16.10 آدمی را فربهی هست از خیال	گر خیالاتش بود صاحب جمال 
16.11 ور خیالاتش نماید ناخوشی	می گدازد همچو موم از آتشی 
16.12 در میان مار و كژدم گر ترا	با خیالات خوشان دارد خدا
16.13 مار و كژدم مر ترا مونس شود	كان خیالت كیمیای مس شود
16.14 صبر شیرین از خیال خوش شدست	كان فرح وآن تازگی پیش آمدست 
16.15 آن فرح آید ز ایمان در ضمیر	ضعف ایمان ناامیدی و زحیر
16.16 صبر از ایمان بیابد سر كله	حیث لا صبر فلا إیمان له 
16.17 گفت پیغمبر: خداش ایمان نداد	هر كه را نبود صبوری در نهاد
16.18 آن یكی در چشم تو باشد چو مار	هم وی اندر چشم آن دیگر نگار
16.19 زانكه در چشمت خیال كفر اوست	و آن خیال مومنی در چشم دوست 
16.20 كاندر این یك شخص هر دو فعل هست	گاه ماهی باشد او و گاه شست 
16.21 نیم او مومن بود نیمیش گبر	نیم او حرص آوری، نیمیش صبر
16.22 گفت یزدانت: فمنكم مومنٌ	باز منكم كافرٌ گبر كهن 
16.23 همچو گاوی نیمۀ جلدش سیاه	نیمۀ دیگر سپید و همچو ماه 
16.24 هر كه این نیمه ببیند، رد كند	هر كه آن نیمه ببیند، كد كند
16.25 از جمال یوسف، اخوان در نفور	لیک اندر دیده یعقوب، نور
16.26 از خیال بد مر او را زشت دید	چشم فرع و چشم اصلی ناپدید
16.27 چشم ظاهر سایۀ آن چشم دان	هر چه آن بیند، بگردد این بدان 
16.28 * سایۀ اصل است فرع، اما کجا	سایه با خورشید پا دارد بجا؟ 
16.29 تو مكانی، اصل تو در لامكان	این دكان بر بند و بگشا آن دكان 
16.30 شش جهت مگریز زیرا در جهات	شش در است و شش دره، مات است مات
16.31 * این سخن را نیست حد، زندانیان	مظطرند از دست آن خرقلتبان 

17. شكایت كردن اهل زندان پیش وكیل قاضی از دست آن مفلس
17.1 با وكیل قاضی ادراك مند	اهل زندان در شكایت آمدند
17.2 كه سلام ما به قاضی بر كنون	باز گو آزار ما زین مرد دون 
17.3 كاندر این زندان بماند او مستمر	یاوه تاز و طبل خوار است و مضر
17.4 مرد زندانی نیابد لقمه ای	ور به صد حیلت گشاید طعمه ای 
17.5 در زمان پیش آید آن دوزخ گلو	حجتش این كه خدا گفته: كلوا
17.6 * چون مگس حاضر شود در هر طعام	از وقاحت بی صلا و بی سلام 
17.7 * پیش او هیچ است لوت شصت كس	كر كند خود را، اگر گوئیش بس 
17.8 زین چنین قحط سه ساله، داد داد	ظل مولانا، ابد پاینده باد
17.9 گو ز زندان تا رود این گاومیش	یا وظیفه كن ز وقفی لقمه ایش 
17.10 ای ز تو خوش هم ذكور و هم اناث	داد كن المستغاث المستغاث 
17.11 سوی قاضی شد وكیل با نمك	گفت با قاضی شكایت یك به یك 
17.12 خواند او را قاضی از زندان به پیش	پس تفحص كرد از اعیان خویش 
17.13 گشت ثابت پیش قاضی آن همه	كه نمودند از شكایت آن رمه 
17.14 گفت قاضی: خیز زین زندان برو	سوی خانۀ مرده ریگ خویش شو
17.15 گفت: خان و مان من احسان توست	همچو كافر جنتم زندان توست 
17.16 گر ز زندانم برانی تو به رد	خود بمیرم من ز درویشی و كد
17.17 همچو ابلیسی كه می گفت: ای سلام	رب أنظرنی إلی یوم القیام 
17.18 كاندر این زندان دنیا من خوشم	تا كه دشمن زادگان را می كشم 
17.19 هر كه او را قوت ایمانی بود	وز برای زاد ره نانی بود
17.20 می ستانم گه به مكر و گه به ریو	تا بر آرند از پشیمانی غریو
17.21 گه به درویشی كنم تهدیدشان	گه به زلف و خال بندم دیدشان 
17.22 قوت ایمانی در این زندان كم است	وآنچه هست از قصد این سگ در خم است 
17.23 از نماز و صوم و صد بی چارگی	قوت ذوق آید برو یك بارگی 
17.24 أستعیذ الله من شیطانه	قد هلكنا آه من طغیانه 
17.25 یك سگ است و در هزاران می رود	هر كه در وی رفت، او آن می شود
17.26 هر كه سردت كرد میدان كاو در اوست	دیو پنهان گشته اندر زیر پوست 
17.27 چون نیابد صورت، آید در خیال	تا كشاند آن خیالت در وبال 
17.28 * از خیالات تو می آید بلا	چون خیالت فاسد آمد جا به جا 
17.29 گه خیال فرجه و گاهی دكان	گه خیال علم و گاهی خان و مان
17.30 * گه خیال مکسب و سودا گری	گه خیال ماجرا و داوری 
17.31 * گه خیال نقره و فرزند و زن	گه خیال بوالفضول و بوالحزن 
17.32 * گه خیال کاله و گاهی قماش	گه خیال مفرش و گاهی فراش 
17.33 * گه خیال آسیا و باغ و راغ	گه خیال میغ و ماغ و لیغ و لاغ 
17.34 * گه خیال آشتی و جنگها	گه خیال نامها و ننگها 
17.35 * هین برون کن از سر این تخییلها	هین بروب از دل چنین تبدیلها 
17.36 هان بگو لاحولها اندر زمان	از زبان تنها نه، بل از عین جان 

18. تتمۀ قصۀ مفلس زندانی با قاضی
18.1 گفت قاضی: مفلسی را وانما	گفت: اینك اهل زندانت گوا
18.2 گفت: ایشان متهم باشند، چون	می گریزند از تو می گریند خون 
18.3 وز تو میخواهند هم تا وارهند	زین غرض باطل گواهی می دهند
18.4 جمله اهل محكمه گفتند: ما	هم بر ادبار و بر افلاسش گوا
18.5 هر كه را پرسید قاضی حال او	گفت: مولا، دست ازین مفلس بشو
18.6 گفت قاضی: كش بگردانید فاش	گرد شهر او مفلس است و بس قلاش 
18.7 كو به كو او را منادی ها کنید	طبل افلاسش عیان هر جا زنید
18.8 هیچ كس نسیه نبفروشد بدو	قرض ندهد هیچ كس او را تسو
18.9 هر كه دعوی آردش اینجا به من	هیچ زندانش نخواهم كرد من 
18.10 پیش من افلاس او ثابت شده است	نقد و كالا نیستش چیزی به دست 
18.11 آدمی در حبس دنیا زآن بود	تا بود كافلاس او ثابت شود
18.12 مفلسی دیو را یزدان ما	هم منادی كرد در قرآن ما
18.13 كاو دغا و مفلس است و بد سخن	هیچ با او شركت و سودا مكن 
18.14 ور كنی او را بهانه آوری	مفلس است او، صرفه از وی كی بری؟ 
18.15 حاضر آوردند چون فتنه فروخت	اشتر كردی كه هیزم می فروخت 
18.16 كرد بی چاره بسی فریاد كرد	هم موكل را به دانگی شاد كرد
18.17 اشترش بردند از هنگام چاشت	تا به شب، و افغان او سودی نداشت 
18.18 بر شتر بنشست آن قحط گران	صاحب اشتر پی اشتر دوان 
18.19 سو به سو و كو به كو می تاختند	تا همه شهرش عیان بشناختند
18.20 پیش هر حمام و هر بازارگه	كرده مردم جمله در شكلش نگه 
18.21 ده منادی گر، بلند آوازیان	ترك و کرد و رومیان و تازیان 
18.22 * جملگان آوازها برداشته	کاین همه تخم جفا ها کاشته 
18.23 * بی نوائی، بد ادائی، بی وفا	نان ربائی، نر گدائی، بی حیا 
18.24 مفلس است این و ندارد هیچ چیز	قرض ندهد كس مر او را یك پشیز
18.25 ظاهر و باطن ندارد حبه ای	مفلسی، قلبی، دغایی، دبه ای 
18.26 هان و هان با او حریفی كم كنید	چونكه او آید، گره محكم زنید
18.27 ور به حكم آرید این پژمرده را	من نخواهم كرد زندان مرده را
18.28 خوش دم است او و گلویش بس فراخ	با شعار نو دثار شاخ شاخ 
18.29 گر بپوشد بهر مكر آن جامه را	عاریه است آن، تا فریبد عامه را
18.30 حرف حكمت بر زبان ناحكیم	حله های عاریت دان ای سلیم 
18.31 گر چه دزدی جامه ای پوشیده است	دست تو چون گیرد آن ببریده دست؟ 
18.32 چون شبانه از شتر آمد به زیر	كرد گفتش: منزلم دور است و دیر
18.33 بر نشستی اشترم را از پگاه	جو رها كردم، كم از اخراج كاه 
18.34 گفت: تا اكنون چه می كردیم پس؟	هوش تو كو؟ نیست اندر خانه كس؟ 
18.35 طبل افلاسم به چرخ سابعه	رفت و، تو نشنیده ای این واقعه؟ 
18.36 گوش تو پر بوده است از طمع خام	پس طمع كر می كند گوش، ای غلام 
18.37 تا كلوخ و سنگ بشنید این بیان	مفلس است و مفلس است این قلتبان 
18.38 تا به شب گفتند و در صاحب شتر	بر نزد، كاو از طمع پر بود پر
18.39 هست بر سمع و بصر مهر خدا	در حجب بس صورت است و بس صدا
18.40 آنچه او خواهد رساند آن به چشم	از جمال و از كمال و از كرشم 
18.41 وآنچه او خواهد رساند آن به گوش	از سماع و از بشارت وز خروش 
18.42 گر چه تو هستی كنون غافل از آن	وقت حاجت حق كند آن را عیان 
18.43 گفت پیغمبر كه: یزدان مجید	از پی هر درد درمان آفرید
18.44 * گر چه درمان جوئی و گوئی بجان	که ای خدا، درمان کار من رسان 
18.45 لیك زآن درمان نبینی رنگ و بو	بهر درد خویش، بی فرمان او
18.46 * کون پر چاره است و هیچت چاره نی	تا که نگشاید خدایت روزنی 
18.47 چشم را ای چاره جو، در لامكان	هین بنه، چون چشم كشته سوی جان 
18.48 این جهان از بی جهت پیدا شدست	كه ز بی جایی جهان را جا شدست 
18.49 باز گرد از هست سوی نیستی	گر تو از جان طالب مولیستی 
18.50 جای دخل است این عدم، از وی مرم	جای خرج است این وجود بیش و كم 
18.51 كارگاه صنع حق چون نیستیست	جز معطل در جهان هست کیست؟

19. فی المناجات
19.1 * ای خدای پاک بی انباز و یار	دست گیر و جرم ما را در گذار 
19.2 یاد ده ما را سخنهای رقیق	كه تو را رحم آورد آن ای رفیق 
19.3 هم دعا از تو اجابت هم ز تو	ایمنی از تو مهابت هم ز تو
19.4 گر خطا گفتیم اصلاحش تو كن	مصلحی تو، ای تو سلطان سخن 
19.5 كیمیا داری كه تبدیلش كنی	گر چه جوی خون بود نیلش كنی 
19.6 این چنین میناگریها كار توست	این چنین اكسیرها ز اسرار توست 
19.7 آب را و خاك را بر هم زدی	ز آب و گل نقش تن آدم زدی 
19.8 نسبتش دادی به جفت و خال و عم	با هزار اندیشه شادی و غم 
19.9 باز بعضی را رهائی داده ای	زین غم و شادی جدائی داده ای 
19.10 برده ای از خویش و پیوند و سرشت	كرده ای در چشم او هر خوب زشت 
19.11 هر چه محسوس است او رد می كند	وانچه ناپیداست مسند می كند
19.12 عشق او پیدا و معشوقش نهان	یار بیرون، فتنۀ او در جهان 
19.13 این رها كن عشقهای صورتی	عشق بر صورت نه، بر روی ستی 
19.14 آنچه معشوق است صورت نیست آن	خواه عشق این جهان خواه آن جهان 
19.15 آنچه بر صورت تو عاشق گشته ای	چون برون شد جان، چرایش هشته ای؟ 
19.16 صورتش بر جاست، این سیری ز چیست؟	عاشقا واجو، كه معشوق تو كیست 
19.17 آنچه محسوس است اگر معشوقه است	عاشقستی هر كه او را حس هست 
19.18 چون وفا آن عشق افزون می كند	كی وفا صورت دگرگون می كند؟
19.19 پرتو خورشید بر دیوار تافت	تابش عاریتی دیوار یافت 
19.20 بر كلوخی دل چه بندی ای سلیم؟	واطلب اصلی كه تابد او مقیم 
19.21 ای كه تو هم عاشقی بر عقل خویش	خویش بر صورت پرستان دیده بیش 
19.22 پرتو عقل است آن بر حس تو	عاریت میدان ذهب بر مسّ تو
19.23 چون، زر اندود است خوبی در بشر	ور نه چون شد شاهد تو پیر خر؟
19.24 چون فرشته بود همچون دیو شد	كان ملاحت اندر او عاریه بد
19.25 اندك اندك می ستاند آن جمال	اندك اندك خشك می گردد نهال 
19.26 رو نعمّرْه ننكّسْه بخوان	دل طلب كن، دل منه بر استخوان 
19.27 كان جمال دل جمال باقی است	دولتش از آب حیوان ساقی است 
19.28 خود هم او آب و، هم او ساقی و مست	هر سه یك شد چون طلسم تو شكست 
19.29 آن یكی را تو ندانی از قیاس	بندگی كن ژاژ كم خا، ناشناس 
19.30 معنی تو صورت است و عاریت	بر مناسب شادی و بر قافیت 
19.31 معنی آن باشد كه بستاند ترا	بی نیاز از نقش گرداند ترا
19.32 معنی آن نبود كه كور و كر كند	مرتو را بر نقش عاشق تر كند
19.33 كور را قسمت خیال غم فزاست	بهرۀ چشم این خیالات فناست 
19.34 حرف قرآن را ضریران معدنند	خر نبینند و به پالان بر زنند
19.35 چون تو بینایی، پی خر رو كه جست	چند پالان دوزی ای پالان پرست؟ 
19.36 خر چو هست، آید یقین پالان ترا	كم نگردد نان، چو باشد جان ترا
19.37 * خر چو باشد کم نیاید ای عمو	خود به پشتش رو نهد پالان او 
19.38 پشت خر دكان مال و مكسب است	جان تو سرمایۀ صد قالب است 
19.39 خر برهنه بر نشین ای بو الفضول	خر برهنه نی، كه راكب شد رسول 
19.40 النّبی قد ركب معروریا	و النّبی قیل سافر ماشیا
19.41 * بلکه آن شه بس پیاده رفته است	بار این و آن بسی پذرفته است 
19.42 شد، خر نفس تو، بر میخیش ببند	چند بگریزد ز كار و بار، چند؟
19.43 بار صبر و شكر، او را بردنیست	خواه در صد سال و خواهی سی و بیست 
19.44 هیچ وازر، وزر غیری بر نداشت	هیچ كس ندرود، تا چیزی نكاشت 
19.45 طمع خام است آن، مخور خام ای پسر	خام خوردن علت آرد در بشر
19.46 كان فلانی یافت گنجی ناگهان	من هم آن خواهم، چرا جویم دكان 
19.47 كار بخت است آن و آن هم نادر است	كسب باید كرد تا تن قادر است 
19.48 كسب كردن گنج را مانع كی است؟	پا مكش از كار، آن خود در پی است 
19.49 تا نگردی تو گرفتار اگر	كه اگر این كردمی، یا آن دگر
19.50 كز اگر گفتن رسول با وفاق	منع كرد و گفت آن هست از نفاق 
19.51 كان منافق در اگر گفتن بمرد	وز اگر گفتن بجز حسرت نبرد
19.52 * ای بسا کس مرده در بوک و مگر	از جمال عافیت ناخورده بر 
19.53 * ور نمی یابی تو نقصان اگر	این سخن بشنو که دریابی مگر 

20. تمثیل بر حقیقت سخن و اطلاع بر کشف آن
20.1 آن غریبی خانه میجست از شتاب	دوستی بردش سوی خانۀ خراب 
20.2 گفت او: این را اگر سقفی بدی	پهلوی من مر ترا مسكن شدی 
20.3 هم عیال تو بیاسودی اگر	در میانه داشتی حجرۀ دگر
20.4 * ور رسیدی میهمان روزی تو را	هم بیاسودی اگر بودیت جا 
20.5 * کاشکی معمور بودی این سرا	خانۀ تو بودی این معمور جا 
20.6 گفت: آری پهلوی یاران خوش است	لیك ای جان، در اگر نتوان نشست 
20.7 این همه عالم طلب كار خوشند	وز خوش تزویر اندر آتشند
20.8 طالب زر گشته، جمله پیر و خام	لیك قلب از زر نداند چشم عام 
20.9 پرتوی بر قلب زد خالص ببین	بی محك زر را مكن از ظن گزین 
20.10 گر محك داری گزین كن، ور نه رو	نزد دانا خویشتن را كن گرو
20.11 پس محك باید میان جان خویش	ور ندانی ره، مرو تنها تو پیش 
20.12 بانگ غولان هست بانگ آشنا	آشنایی كو كشد سوی فنا
20.13 بانگ می دارد كه هان ای كاروان	سوی من آئید، نك نام و نشان 
20.14 نام هر یك میبرد غول، ای فلان	تا كند آن خواجه را از آفلان 
20.15 چون رسد آن جا ببیند گرگ و شیر	عمر ضایع، راه دور و روز دیر
20.16 چه بود آن بانگ غول ای نیکخو؟	مال خواهم، جاه خواهم، و آب رو
20.17 از درون خویش این آوازها	منع كن تا كشف گردد رازها
20.18 ذكر حق كن، بانگ غولان را بسوز	چشم نرگس را از این كركس بدوز
20.19 صبح صادق را ز كاذب واشناس	رنگ می را واشناس از رنگ كاس 
20.20 تا بود كز دیده گان هفت رنگ	دیده ای پیدا كند صبر و درنگ 
20.21 رنگها بینی بجز این رنگها	گوهران بینی به جای سنگها
20.22 گوهر چه؟ بلكه دریائی شوی	آفتاب چرخ پیمائی شوی 
20.23 كار كن، در كارگه باشد نهان	تو برو در كارگه بینش عیان 
20.24 كار چون بر كار كن پرده تنید	خارج آن كار نتوانیش دید
20.25 كارگه، چون جای باش عامل است	آنكه بیرون جست، از وی غافل است 
20.26 پس درآ در كارگه، یعنی عدم	تا ببینی صنع و صانع را بهم 
20.27 كارگه چون جای روشن دیده گیست	پس برون كارگه پوشیدگیست 
20.28 رو به هستی داشت فرعون عنود	لاجرم از كارگاهش كور بود
20.29 لاجرم میخواست تبدیل قدر	تا قضا را باز گرداند ز در
20.30 خود قضا بر سبلت آن حیله مند	زیر لب می كرد هر دم ریشخند
20.31 صد هزاران طفل كشت او، بی گناه	تا بگردد حكم و تقدیر اله 
20.32 تا كه موسی نبی ناید برون	كرد در گردن هزاران ظلم و خون 
20.33 آن همه خون كرد و موسی زاده شد	وز برای قهر او آماده شد
20.34 گر بدیدی كارگاه لا یزال	دست و پایش خشك گشتی ز احتیال 
20.35 اندرون خانه اش موسی معاف	وز برون میكشت طفلان را گزاف 
20.36 همچو صاحب نفس، كاو تن پرورد	بر دگر كس، ظنّ حقدی میبرد
20.37 كاین عدوّ و آن حسود و دشمن است	خود حسود و دشمن او آن تن است 
20.38 او چو موسی و تنش فرعون او	او به بیرون میدود، كه كو عدو؟
20.39 نفس او در خانۀ تن نازنین	بر دگر كس، دست میخاید به كین 

21. ملامت كردن مردمان شخصی را كه مادر را به تهمت بکشت
21.1 آن یكی از خشم مادر را بكشت	هم به زخم خنجر و هم زخم مشت 
21.2 آن یكی گفتش كه: از بد گوهری	یاد ناوردی تو حق مادری 
21.3 هی تو مادر را چرا كشتی؟ بگو	او چه كرد آخر بتو؟ ای زشت خو
21.4 * هیچکس کشته است مادر؟ ای عنود	می نگوئی کو چه کرد، آخر چه بود؟ 
21.5 گفت: كاری كرد كان عار وی است	كشتمش كان خاك ستار وی است 
21.6 * متهم شد با یکی زآن کشتمش	غرق خون در خاک گور آغشتمش 
21.7 گفت: آن كس را بكش ای محتشم	گفت: پس هر روز مردی را كشم 
21.8 كشتم او را، رستم از خونهای خلق	نای او برم به است از نای خلق 
21.9 نفس توست آن مادر بد خاصیت	كه فساد اوست در هر ناحیت 
21.10 پس بكش او را كه بهر آن دنی	هر دمی قصد عزیزی می كنی 
21.11 از وی این دنیای خوش بر توست تنگ	از پی او با حق و با خلق جنگ 
21.12 نفس كشتی، باز رستی ز اعتذار	كس ترا دشمن نماند در دیار
21.13 گر شكال آرد كسی بر گفت ما	از برای انبیا و اولیا
21.14 كانبیا را نی كه نفس كشته بود؟	پس چراشان دشمنان بود و حسود؟
21.15 گوش نه تو ای طلب كار صواب	بشنو این اشكال و شبهت را جواب 
21.16 دشمن خود بوده اند آن منكران	زخم بر خود میزدند ایشان چنان 
21.17 دشمن آن باشد كه قصد جان كند	دشمن آن نبود كه خود جان می كند
21.18 نیست خفاشك عدوی آفتاب	او عدوی خویش آمد در حجاب 
21.19 تابش خورشید او را می كشد	رنج او، خورشید هرگز كی كشد؟
21.20 دشمن آن باشد كز او آید عذاب	مانع آید لعل را از آفتاب 
21.21 مانع خویشند جملۀ كافران	از شعاع جوهر پیغمبران 
21.22 كی حجاب چشم آن فردند خلق؟	چشم خود را كور و كژ كردند خلق 
21.23 چون غلام هندویی كاو كین كشد	از ستیزۀ خواجه، خود را می كشد
21.24 سر نگون می افتد از بام سرا	تا زیانی كرده باشد خواجه را
21.25 گر شود بیمار دشمن با طبیب	ور كند كودك عداوت با ادیب 
21.26 در حقیقت ره زن جان خودند	راه عقل و جان خود را خود زدند
21.27 گازری گر خشم گیرد ز آفتاب	ماهیی گر خشم میگیرد ز آب 
21.28 تو یكی بنگر كه را دارد زیان	عاقبت كه بود سیاه اختر از آن 
21.29 گر ترا حق آفریده زشت رو	هان مشو هم زشت رو، هم زشت خو
21.30 ور برد كفشت، مرو در سنگلاخ	ور دو شاخ استت مشو تو چار شاخ 
21.31 تو حسودی كز فلان من كمترم	می فزاید كمتری در اخترم 
21.32 خود حسد نقصان و عیب دیگر است	بلكه از جمله كمیها بدتر است 
21.33 آن بلیس از ننگ و عار كمتری	خویشتن افكند در صد ابتری 
21.34 از حسد میخواست تا بالا بود	خود چه بالا، بلكه خون پالا بود
21.35 آن ابو جهل از محمد ننگ داشت	وز حسد خود را به بالا می فراشت 
21.36 بو الحكم نامش بد و بوجهل شد	ای بسا اهل از حسد نااهل شد
21.37 من ندیدم در جهان جست و جو	هیچ اهلیت به از خوی نكو
21.38 انبیا را واسطه ز آن كرد حق	تا پدید آید حسدها در قلق 
21.39 * درگذر از فضل و از چستی و فن	کار خدمت دارد و خلق حسن 
21.40 زانكه كس را از خدا عاری نبود	حاسد حق هیچ دیاری نبود
21.41 آن كسی كش مثل خود پنداشتی	زآن سبب با او حسد برداشتی 
21.42 چون مقرر شد بزرگی رسول	پس حسد ناید كسی را از قبول 
21.43 پس به هر دوری ولیی قائم است	تا قیامت آزمایش دائم است 
21.44 هر كه را خوی نكو باشد، برست	هر كسی كاو شیشه دل باشد شكست 
21.45 پس امام حیّ قائم آن ولی است	خواه از نسل عمر خواه از علی است 
21.46 مهدی و هادی وی است ای راه جو	هم نهان و هم نشسته پیش رو
21.47 او چو نور است و خرد جبریل اوست	آن ولیی كم از او، قندیل اوست 
21.48 وانكه زین قندیل كم مشكاة ماست	نور را در مرتبت ترتیبهاست 
21.49 زانكه هفصد پرده دارد نور حق	پرده های نور دان چندین طبق 
21.50 از پس هر پرده قومی را مقام	صف صف اند این پرده هاشان تا امام 
21.51 اهل صف آخرین از ضعف خویش	چشمشان طاقت ندارد نور پیش 
21.52 وآن صف پیش از ضعیفی بصر	تاب نارد از شعاعی بیشتر
21.53 روشنیی كاو حیات اول است	رنج جان و فتنۀ این احول است 
21.54 احولیها اندك اندك كم شود	چون ز هفصد بگذرد، او یم شود
21.55 آتشی كاصلاح آهن یا زر است	كی صلاح آبی و سیب تر است؟ 
21.56 سیب و آبی خامیی دارد خفیف	نی چو آهن، تابشی خواهد لطیف 
21.57 لیك آهن را لطیف، آن شعله هاست	كاو جذوب تابش آن اژدهاست 
21.58 هست آن آهن فقیر جور كش	زیر پتك و آتش است او سرخ و خوش 
21.59 حاجب آتش بود بی واسطه	در دل آتش رود بی رابطه 
21.60 بی حجابی آب و فرزندان آب	پختگی ز آتش نیابند و خطاب 
21.61 واسطه دیگی بود، یا تابه ای	همچو پا را در روش، پا تابه ای 
21.62 یا مكانی در میان تا آن هوا	می شود سوزان و می آرد نما
21.63 پس فقیر آن است كاو بی واسطه ست	شعله ها را با وجودش رابطه ست 
21.64 * پس فقیر آن است کو خود را دهد	آب حیوانی که ماند تا ابد 
21.65 پس دل عالم وی است ایرا كه تن	میرسد از واسطۀ این دل به فن 
21.66 دل نباشد، تن چه داند گفت وگو؟	دل نجوید، تن چه داند جست و جو؟
21.67 پس نظرگاه شعاع آن آهن است	پس نظرگاه خدا دل، نی تن است 
21.68 باز این دلهای جزوی چون تن است	با دل صاحب دلی كاو معدن است 
21.69 بس مثال و شرح خواهد این كلام	لیك ترسم تا نلغزد فهم عام 
21.70 تا نگردد نیكوئی ما بدی	اینكه گفتم هم نبد جز بی خودی 
21.71 پای كج را كفش كج بهتر بود	مر گدا را دستگه بر در بود

22. امتحان کردن پادشاه آن دو غلام را كه نو خریده بود
22.1 پادشاهی دو غلام ارزان خرید	با یكی ز آن دو، سخن گفت و شنید
22.2 یافتش زیرك دل و شیرین جواب	از لب شكر چه زاید؟ شكرآب 
22.3 آدمی مخفی است در زیر زبان	این زبان پرده است بر درگاه جان 
22.4 چونكه بادی پرده را در هم كشید	سرّ صحن خانه شد بر ما پدید
22.5 كاندر آن خانه گهر یا گندم است	گنج زر، یا جمله مار و كژدم است 
22.6 یا در او گنج است و ماری بر كران	ز انكه نبود گنج زر بی پاسبان 
22.7 بی تامل او سخن گفتی چنان	كز پس پانصد تامل دیگران 
22.8 گفتی اندر باطنش دریاستی	جمله دریا، گوهر گویاستی 
22.9 نور هر گوهر كه زو تابان شدی	حق و باطل را از او فرقان شدی 
22.10 نور فرقان فرق كردی بهر ما	ذره ذره حق و باطل را جدا
22.11 نور گوهر نور چشم ما شدی	هم سؤال و هم جواب از ما بدی 
22.12 چشم كژ كردی، دو دیدی قرص ماه	چون سؤال است این نظر در اشتباه 
22.13 راست گردان چشم را در ماهتاب	تا یكی بینی تو مه را، نک جواب 
22.14 فكرتت را كژ مبین، نیكو نگر	هست هم نور و شعاع آن گهر
22.15 هر جوابی كان ز گوش آید به دل	چشم گفت: از من شنو آن را بهل 
22.16 گوش دلال است و چشم اهل وصال	چشم صاحب حال و گوش اصحاب قال 
22.17 در شنود گوش تبدیل صفات	در عیان دیدها تبدیل ذات 
22.18 ز آتش ار علمت یقین شد از سخن	پختگی جو، در یقین منزل مكن 
22.19 تا نسوزی نیست آن عین الیقین	این یقین خواهی در آتش در نشین 
22.20 گوش چون نافذ بود، دیده شود	ور نه قل در گوش پیچیده شود
22.21 این سخن پایان ندارد باز گرد	تا كه شه با آن غلامانش چه كرد

23. براه كردن شاه یكی از آن دو غلام را و از دیگری پرسیدن و باز گفتن او آنچه در وی است
23.1 آن غلامك را چو دید اهل ذكا	آن دگر را كرد اشارت كه بیا
23.2 كاف رحمت گفتمش تصغیر نیست	جد چو گوید طفلكم تحقیر نیست 
23.3 چون بیامد آن دوم در پیش شاه	بود او گنده دهان دندان سیاه 
23.4 گر چه شه ناخوش شد از دیدار او	جست و جویی كرد هم زاسرار او
23.5 گفت: با این شكل و این گنده دهان	دور بنشین لیك زآن سو تر مران 
23.6 كه تو زاهل نامه و رقعه بدی	نی جلیس و یار و هم بقعه بدی 
23.7 تا علاج آن دهان تو كنیم	تو مریض و ما طبیب پر فنیم 
23.8 بهر كیكی نو گلیمی سوختن	نیست لایق از تو دیده دوختن 
23.9 با همه بنشین، دو سه دستان بگو	تا ببینم صورت عقلت نكو
23.10 آن ذكی را پس فرستاد او به كار	سوی حمامی كه رو خود را بخار
23.11 وین دگر را گفت: تو چه زیركی	صد غلامی در حقیقت، نی یكی 
23.12 * باز قابل تر بدی زآن یار خود	نزد ما آ که تو به زآن یار بد 
23.13 آن نه ای كه خواجه تاش تو نمود	از تو ما را سرد می كرد آن حسود
23.14 گفت: او دزد و كژ است و كژنشین	حیز و نامرد و چنان است و چنین 
23.15 گفت: پیوسته بدست او راست گو	راست گویی من ندیدستم چو او
23.16 * راستی و نیکخوئی و حیا	حلم و دینداری و احسان وسخا 
23.17 راست گویی در نهادش خلقت است	هر چه گوید، من نگویم تهمت است 
23.18 كژ نگویم آن نكو اندیش را	متهم دارم وجود خویش را
23.19 باشد او در من ببیند عیبها	من نبینم در وجود خود، شها
23.20 هر كسی گر عیب خود دیدی ز پیش	كی بدی فارغ وی از اصلاح خویش 
23.21 غافلند این خلق از خود بی خبر	لاجرم گویند عیب همدگر
23.22 من نبینم روی خود را ای شمن	من ببینم روی تو، تو روی من 
23.23 آن كسی كه او ببیند روی خویش	نور او از نور خلقان است بیش 
23.24 گر بمیرد، نور او باقی بود	زانكه دیدش دید خلاقی بود
23.25 نور حسی نبود آن نوری كه او	روی خود محسوس بیند پیش رو
23.26 گفت: اكنون عیبهای او بگو	آنچنان كه گفت او از عیب تو
23.27 تا بدانم كه تو غم خوار منی	كدخدای ملكت و كار منی 
23.28 گفت: ای شه من بگویم عیبهاش	گر چه هست او مر مرا خوش خواجه تاش 
23.29 عیب او مهر و وفا و مردمی	عیب او صدق و ذكا و همدمی 
23.30 كمترین عیبش جوانمردی و داد	آن جوانمردی كه جان را هم بداد
23.31 صد هزاران جان خدا كرده پدید	چه جوانمردی بود كان را ندید
23.32 ور بدیدی، كی به جان بخلش بدی؟	بهر یك جان، كی چنین غمگین شدی؟ 
23.33 بر لب جو بخل آب آن را بود	كاو ز جوی آب نابینا بود
23.34 گفت پیغمبر كه: هر كس از یقین	داند او پاداش خود در یوم دین 
23.35 كه یكی را ده عوض می آیدش	هر زمان جودی دگرگون زایدش 
23.36 جود جمله از عوضها دیدن است	پس عوض دیدن، ضد ترسیدن است 
23.37 بخل نادیدن بود اعواض را	شاد دارد دید در خوّاض را
23.38 پس به عالم هیچ كس نبود بخیل	زانكه كس چیزی نبازد بی بدیل 
23.39 پس سخا از چشم آید نی ز دست	دید دارد كار، جز بینا نرست 
23.40 عیب دیگر آنكه خود بین نیست او	هست او در هستی خود عیب جو
23.41 عیب جوی وعیب گوی خود بدست	با همه نیكو و با خود بد بدست 
23.42 گفت شه: جلدی مكن در مدح یار	مدح خود در ضمن مدح او میار
23.43 زانكه من در امتحان آرم ورا	شرمساری آیدت از ما ورا

24. قسم غلام در صدق و وفای یار خود از طهارت ظن خود
24.1 گفت: نی والله بالله العظیم	 مالك الْملْك و به رحمان و رحیم 
24.2 آن خدایی كه فرستاد انبیا	نی به حاجت بل به فضل و كبریا
24.3 آن خداوندی كه از خاك ذلیل	آفرید او شهسواران جلیل 
24.4 پاكشان كرد از مزاج خاكیان	بگذرانید از تك افلاكیان 
24.5 بر گرفت از نار و نور صاف ساخت	وانگه او بر جملۀ انوار تاخت 
24.6 آن سنا برقی كه بر ارواح تافت	تا كه آدم معرفت زآن راه یافت 
24.7 آن كز آدم رست و دست شیث چید	پس خلیفه ش كرد آدم كان بدید
24.8 نوح از آن گوهر چو برخوردار شد	در هوای بحر جان، دربار شد
24.9 جان ابراهیم از آن انوار زفت	بی حذر در شعله های نار رفت 
24.10 چونكه اسماعیل در جویش فتاد	پیش دشنۀ آبدارش سر نهاد
24.11 جان داود از شعاعش گرم شد	آهن اندر دست با  فش نرم شد
24.12 چون سلیمان شد وصالش را رضیع	دیو گشتش بنده فرمان و مطیع 
24.13 در قضا یعقوب چون بنهاد سر	چشم روشن كرد از بوی پسر
24.14 یوسف مه رو چو دید آن آفتاب	شد چنان بیدار در تعبیر خواب 
24.15 چون عصا از دست موسی آب خورد	ملكت فرعون را یك لقمه كرد
24.16 * جان جرجیس از فرش چون راز یافت	هفت نوبت جان فشاند و باز یافت 
24.17 * چونکه زکریا ز عشقش دم زدی	کرد در جوف درختش جان فدی 
24.18 * چونکه یونس جرعه ای زآن جام یافت	در درون ماهی او آرام یافت 
24.19 * چونکه یحیی مست گشت از شوق او	سر به طشت زر نهاد از ذوق او 
24.20 * چون شعیب آگاه شد زین ارتقا	چشم را در باخت از بهر لقا 
24.21 * شکر کرد ایوب صابر هفت سال	در بلا چون دید آثار وصال 
24.22 * خضر و الیاس از میش چون دم زدند	آب حیوان یافتند و کم زدند 
24.23 نردبانش عیسی مریم چو یافت	بر فراز چرخ چارم برشتافت 
24.24 چون محمد یافت آن ملك و نعیم	قرص مه را كرد او در دم دو نیم 
24.25 چون ابو بكر آیت توفیق شد	با چنان شه صاحب و صدیق شد
24.26 چون عمر شیدای آن معشوق شد	حق و باطل را چو دل فاروق شد
24.27 چون كه عثمان آن عیان را عین گشت	نور فایض بود و ذوالنورین گشت 
24.28 چون ز رویش مرتضی شد در فشان	گشت او شیر خدا درمرج جان 
24.29 * روشن از نورش چو سبطین آمدند	عرش را درین و قرطین آمدند 
24.30 * چونکه سبطین از سرش فارغ بدند	گوشوار عرش ربانی شدند 
24.31 * آن یکی از زهر، جان کرده نثار	وآن سر افکنده براهش مست وار 
24.32 چون جنید از جند او دید آن مدد	خود مقاماتش فزون شد از عدد
24.33 بایزید اندر مزیدش را چو دید	نام قطب العارفین از حق شنید
24.34 چون كه كرخی كرخ او را شد حرص	شد خلیفۀ عشق و ربانی نفس 
24.35 پور ادهم مركب آن سو راند شاد	گشت او سلطان سلطانان داد
24.36 و آن شقیق از شق آن راه شگرف	گشت او خورشید رای و تیز طرف 
24.37 * شد فضیل از رهزنی ره پیر راه	چون به لحظۀ لطف شد ملحوظ شاه 
24.38 * بشر حافی را مبشر شد ادب	سرنهاد اندر بیابان طلب 
24.39 * چونکه ذوالنون از غمش دیوانه شد	مصر جان را همچو شکر خانه شد 
24.40 * چون سری بی سر شد اندر راه او	بر سریر سروران شد جاه او 
24.41 صد هزاران پادشاهان نهان	سر فرازانند ز آن سوی جهان 
24.42 نامشان از رشك حق پنهان بماند	هر گدایی نامشان را بر نخواند
24.43 * رحمت و رضوان حق در هر زمان	باد بر جان و روان پاکشان 
24.44 حق آن نور و حق روحانیان	كاندر آن بحرند همچون ماهیان 
24.45 بحر جان و جان بحر ار گویمش	نیست لایق، نام نو میجویمش 
24.46 حق آن آنی كه این و آن از اوست	مغزها نسبت بدو باشند پوست 
24.47 كه صفات خواجه تاش و یار من	هست صد چندان كه این گفتار من 
24.48 آنچه می دانم ز وصف آن ندیم	باورت ناید، چه گویم ای كریم؟ 
24.49 شاه گفت: اكنون از آن  خود بگو	چند گویی آن این و آن او
24.50 تو چه داری و چه حاصل كرده ای؟	از تگ دریا چه در آورده ای 
24.51 روز مرگ این حس تو باطل شود	نور جان داری كه یار دل شود؟
24.52 در لحد كاین چشم را خاك آگند	هستت آنچه گور را روشن كند؟
24.53 آن زمان كاین دست و پایت بر درد	پر و بالت هست تا جان بر پرد؟
24.54 * نور دل از جان بود، ای یار غار	مستعار او را مدان، ای مست عار 
24.55 آن زمان كاین جان حیوانی نماند	جان باقی بایدت بر جا نشاند
24.56 شرط من جا بالحسن، نی كردن است	بل حسن را سوی یزدان بردن است 
24.57 جوهری داری ز انسان یا خری؟	این عرضها كه فنا شد چون بری؟ 
24.58 این عرضهای نماز و روزه را	چون كه لا یبقی زمانین انتفی 
24.59 نقل نتوان كرد مر اعراض را	لیك از جوهر برند امراض را
24.60 تا مبدل گشت جوهر زین عرض	چون ز پرهیزی كه زایل شد مرض 
24.61 گشت پرهیز عرض جوهر به جهد	شد دهان تلخ، از پرهیز شهد
24.62 از زراعت خاكها شد سنبله	داروی مو كرد، مو را سلسله 
24.63 آن نكاح زن عرض بد، شد فنا	جوهر فرزند حاصل شد ز ما
24.64 جفت كردن اسب و اشتر را عرض	جوهر كرّه بزائیدن غرض 
24.65 هست آن بستان نشاندن هم عرض	گشت جوهر میوه اش، اینك غرض 
24.66 هم عرض دان كیمیا بردن بكار	جوهری ز آن كیمیا، گر شد بیار
24.67 صیقلی كردن عرض باشد شها	زین عرض جوهر همی یابد صفا
24.68 پس مگو كه من عملها كرده ام	دخل آن اعراض را بنما، مرم 
24.69 این صفت كردن عرض باشد خمش	سایۀ بز را پی قربان مكش 
24.70 گفت: شاها بی قنوط عقل نیست	گر تو فرمایی عرض را نقل نیست 
24.71 پادشاها جز كه یاس بنده نیست	هرعرض كان رفت باز آینده نیست 
24.72 گر نبودی مر عرض را نقل و حشر	فعل بودی باطل و اقوال قشر
24.73 این عرضها نقل شد لون دگر	حشر هر فانی بود كون دگر
24.74 نقل هر چیزی بود هم لایقش	لایق گله بود هم سایقش 
24.75 روز محشر هر عرض را صورتیست	صورت هر یك عرض را نوبتیست 
24.76 بنگر اندر خود، نه تو بودی عرض؟	جنبش جفتی و جفتی با غرض 
24.77 بنگر اندر خانه و كاشانه ها	در مهندس بود چون افسانه ها
24.78 کان فلان خانه كه ما دیدیم خوش	بود موزون صفه و سقف و درش 
24.79 از مهندس آن عرض و اندیشه ها	آلت آورد و درخت از بیشه ها
24.80 چیست اصل و مایۀ هر پیشه ای؟	جز خیال و جز عرض و اندیشه ای 
24.81 جمله اجزای جهان را بی غرض	درنگر، حاصل نشد جز از عرض 
24.82 اول فكر آخر آمد در عمل	بنیت عالم چنان دان در ازل 
24.83 میوه ها در فكر دل اول بود	در عمل ظاهر به آخر می شود
24.84 چون عمل كردی شجر بنشاندی	اندر آخر حرف اول خواندی 
24.85 گر چه شاخ و بیخ و برگش اول است	آن همه از بهر میوه مرسل است 
24.86 پس سری كه مغز آن افلاك بود	اندر آخر خواجۀ لولاك بود
24.87 نقل اعراض است این بحث و مقال	نقل اعراض است این شیر و شغال 
24.88 جمله عالم خود عرض بودند تا	اندر این معنی بیامد هلْ أتی 
24.89 این عرضها از چه زاید؟ از صور	وین صورها از چه زاید؟ از فكر
24.90 این جهان یك فكرت است از عقل كل	عقل چون شاه است و صورتها رسل 
24.91 عالم اول جهان امتحان	عالم ثانی جزای این و آن 
24.92 چاكرت شاها جنایت می كند	آن عرض زنجیر و زندان می شود
24.93 بنده ات چون خدمت شایسته كرد	آن عرض، نی خلعتی شد در نبرد؟
24.94 این عرض با جوهر آن بیضه است و طیر	این از آن و، آن از این زاید بسیر
24.95 گفت شاهنشه: چنین گیر المراد	این عرضهای تو، یك جوهر نزاد؟
24.96 گفت: مخفی داشتست آن را خرد	تا بود غیب این جهان نیك و بد
24.97 زانكه گر پیدا شدی اشكال فكر	كافر و مومن نگفتی جز كه ذكر
24.98 پس عیان بودی نه غیب، ای شاه این	نقش دین و كفر بودی بر جبین 
24.99 كی درین عالم بت و بتگر بدی؟	چون كسی را زهرۀ تسخر بدی؟ 
24.100 پس قیامت بودی این دنیای ما	در قیامت، كه كند جرم و خطا؟
24.101 گفت: شه پوشید حق پاداش بد	لیك از عامه، نه از خاصان خود
24.102 گر به دامی افكنم من یك امیر	از امیران خفیه دارم، نز وزیر
24.103 حق به من بنمود پس پاداش كار	وز صورهای عملها صد هزار
24.104 تو نشانی ده، كه من دانم تمام	ماه را بر من نمی پوشد غمام 
24.105 گفت: پس، از گفت من مقصود چیست؟	چون تو می دانی كه آن چه بود، چیست؟ 
24.106 گفت شه: حكمت در اظهار جهان	آنكه دانسته، برون آید عیان 
24.107 آنچه می دانست تا پیدا نكرد	بر جهان ننهاد رنج طلق و درد
24.108 یك زمان بی كار نتوانی نشست	تا بدی یا نیكئی از تو نجست 
24.109 این تقاضاهای كار از بهر آن	شد موكل، تا شود سرّت عیان 
24.110 * ورنه کی گیرد گلابۀ تن قرار؟	چون ضمیرت میکشد آنرا بکار 
24.111 * تاسۀ تو آن کشش را شد نشان	هست بی كاری چون جان كندن عیان 
24.112 پس گلابۀ تن كجا ساكن شود؟	چون سر رشتۀ ضمیرت می كشد
24.113 تاسۀ تو شد نشان آن کشش	بر تو بیکاری بود چون جان کنش
24.114 این جهان و آن جهان زاید ابد	هر سبب مادر اثر از وی ولد
24.115 چون اثر زائید آن هم شد سبب	تا بزائید او اثرهای عجب 
24.116 این سببها نسل بر نسل است لیك	دیده ای باید منور، نیك نیك 
24.117 شاه با او در سخن اینجا رسید	تا بدید از وی نشانی یا ندید
24.118 گر بدید آن شاه جویا، دور نیست	لیك ما را ذكر آن دستور نیست 

25. باز پرسیدن شاه حال از غلام دیگر
25.1 چون ز گرمابه بیامد آن غلام	سوی خویشش خواند آن شاه همام 
25.2 گفت صحا لك نعیم دایم	بس لطیفی و ظریف و خوب رو
25.3 * پس سوی کاری فرستاد آن دگر	تا از این دیگر شود اوبا خبر 
25.4 * پیش بنشاندش بصد لطف و کرم	بعد از آن گفت: ای چو ماه اندر ظلم 
25.5 * ماه روئی جعد موئی مشکبو	نیکخوئی نیکخوئی نیکخو 
25.6 ای دریغا گر نبودی در تو آن	كه همی گوید برای تو فلان 
25.7 شاد گشتی هر كه رویت دیده ای	دیدنت ملك جهان ارزیده ای 
25.8 گفت: رمزی ز آن بگو ای پادشاه	كز برای من بگفت آن دین تباه 
25.9 گفت: اول وصف دو روئیت كرد	كاشكارا تو دوایی، خفیه درد
25.10 خبث یارش را چو از شه گوش كرد	در زمان دریای خشمش جوش كرد
25.11 كف بر آورد آن غلام و سرخ گشت	تا كه موج هجو او از حد گذشت 
25.12 كاو ز اول دم كه با من یار بود	همچو سگ در قحط سرگین خوار بود
25.13 چون دمادم كرد هجوش چون جرس	دست بر لب زد شهنشاهش كه بس 
25.14 گفت: دانستم تو را از وی، بدان	از تو جان گندست و از یارت دهان 
25.15 پس نشین ای گنده جان از دور تو	تا امیر او باشد و مأمور تو
25.16 * بهر این گفتند اکابر در جهان	راحة الانسان فی حفظ اللسان 
25.17 در حدیث آمد كه تسبیح از ریا	همچو سبزۀ گولخن دان ای كیا
25.18 پس بدان كه صورت خوب  نكو	با خصال بد، نیرزد یك تسو
25.19 ور بود صورت حقیر و ناپذیر	چون بود خلقش نكو، در پاش میر
25.20 چند بازی عشق با نقش سبو؟	بگذر از نقش سبو و آب جو
25.21 * چند باشی عاشق صورت بگو	طالب معنی شو و معنی بجو 
25.22 صورت ظاهر فنا گردد، بدان	عالم معنی بماند جاودان 
25.23 صورتش دیدی ز معنی غافلی	از صدف در را  گزین، گر عاقلی 
25.24 این صدفهای قوالب در جهان	گر چه جمله زنده اند از بحر جان 
25.25 لیك اندر هر صدف نبود گهر	چشم بگشا، در دل هر یك نگر
25.26 كان چه دارد، وین چه دارد، می گزین	زانكه كمیاب است آن در ثمین 
25.27 گر به صورت بنگری كوهی به شكل	در بزرگی هست صد چندان كه لعل 
25.28 هم به صورت دست و پا و پشم تو	هست صد چندان كه نقش چشم تو
25.29 لیك پوشیده نباشد بر تو این	كز همه اعضا، دو چشم آمد گزین 
25.30 از یك اندیشه كه آید در درون	صد جهان گردد به یك دم سر نگون 
25.31 جسم سلطان گر به صورت یك بود	صد هزاران لشكرش در تک بود
25.32 باز شكل و صورت شاه صفی	هست محكوم یكی فكر خفی 
25.33 خلق بی پایان ز یك اندیشه بین	گشته چون سیلی روانه بر زمین 
25.34 هست آن اندیشه، پیش خلق خرد	لیك چون سیلی جهان را خورد و برد
25.35 * خلق عالم چون رمه است وحق شبان	میدواند جمله را روز و شبان 
25.36 پس چو می بینی كه از اندیشه ای	قائم است اندر جهان هر پیشه ای 
25.37 خانه ها و قصرها و شهرها	كوهها و دشتها و نهرها
25.38 هم زمین و بحر و هم مهر و فلك	زنده از وی همچو از دریا سمك 
25.39 پس چرا از ابلهی پیش تو كور	تن سلیمان است و اندیشه چو مور؟
25.40 می نماید پیش چشمت كه بزرگ	هست اندیشه چو میش و كوه گرگ 
25.41 عالم اندر چشم تو هول و عظیم	ز ابر و بق و رعد داری لرز و بیم 
25.42 وز جهان فكرتی، ای كم ز خر	ایمن و غافل، چو سنگی بی خبر
25.43 زانكه نقشی، وز خرد بی بهره ای	آدمی خو نیستی، خر كرّه ای 
25.44 * جهل محضی وز خرد بیگانه ای	بو نداری، وز خدا دیوانه ای 
25.45 سایه را تو شخص می بینی ز جهل	شخص از آن شد نزد تو بازی و سهل 
25.46 * نک ز غیبت یک نمود آرایش است	کز لطافت چون هوای دلکش است 
25.47 * تا به جسمی، در نمی پیچد، کثیف	آگهی نبود بصر را، زان لطیف 
25.48 * باز افزونست هنگام اثر	از هزاران تیشه و تیغ و تبر 
25.49 باش تا روزی كه آن فكر و خیال	بر گشاید بی حجابی، پر و بال 
25.50 كوهها بینی شده چون پشم نرم	نیست گشته این زمین سرد و گرم 
25.51 نه سما بینی، نه اختر، نه وجود	جز خدای واحد حیّ ودود
25.52 یك فسانه راست آمد یا دروغ	تا دهد مر راستیها را فروغ 

26. حسد بردن حشم بر آن بنده خاص
26.1 پادشاهی بنده ای را از كرم	بر گزیده بود بر جمله حشم 
26.2 جامگی او وظیفۀ چل امیر	ده یك قدرش، ندیدی صد وزیر
26.3 از كمال طالع و اقبال و بخت	او ایازی بود و شه محمود وقت 
26.4 روح او با روح شه در اصل خویش	پیش از این تن بود، هم پیوند و خویش 
26.5 كار آن دارد، كه پیش از تن بدست	بگذر از اینها كه نو حادث شدست 
26.6 چشم عارف، راست گو، نی احولست	چشم او بر كشتهای اول است 
26.7 آنچه گندم كاشتندش وآنچه جو	چشم او آنجاست روز و شب گرو
26.8 آنچ آبست است، شب جز آن نزاد	حیله ها و مكرها، باد است باد
26.9 كی شود دل خوش به حیلتهای گش	زآنكه بیند حیلۀ حق بر سرش 
26.10 او درون دام، دامی می نهد	جان تو، نه زآن جهد، نه زین جهد
26.11 گر بروید ور بریزد صد گیاه	عاقبت بر روید آن كشتۀ اله 
26.12 كشت نو كارند بر كشت نخست	این دوم فانیست و، آن اول درست 
26.13 تخم اول كامل و بگزیده است	تخم ثانی فاسد و پوسیده است 
26.14 افكن این تدبیر خود را پیش دوست	گر چه تدبیرت هم از تدبیر اوست 
26.15 كار آن دارد كه حق افراشته ست	آخر آن روید كه اول كاشته ست 
26.16 هر چه كاری از برای او بكار	چون اسیر دوستی، ای دوستدار
26.17 گرد نفس دزد و كار او مپیچ	هر چه آن نه كار حق، هیچ است هیچ 
26.18 پیش از آن كت روز دین پیدا شود	نزد مالك دزد شب رسوا شود
26.19 رخت دزدیده به تدبیر و فنش	مانده روز داوری بر گردنش 
26.20 صد هزاران عقل با هم بر جهند	تا بغیر دام او دامی نهند
26.21 دام خود را سخت تر یابند و بس	كی نماید قوتی؟ با باد، خس 
26.22 * ور نداری باور از من، رو ببین	در نبی، والله خیر الماکرین 
26.23 گر تو گویی، فائدۀ هستی چه بود؟	در سؤالت فایده هست؟ ای عنود
26.24 گر ندارد این سؤالت فائده	چه شنویم این را؟ عبث، بی عائده 
26.25 * ور سوالت فائده دارد یقین	پس جهان بی فایده نبود، ببین 
26.26 گر سؤالت را بسی فائیده هاست	پس جهان بی فایده آخر چراست؟ 
26.27 ور جهان از یك جهت بی فایده ست	از جهتهای دگر پر عایده ست 
26.28 فائدۀ تو گر مرا فایده نیست	مر ترا چون فایدست، از وی مایست 
26.29 حسن یوسف عالمی را فایده	گر چه بر اخوان عبث بد زایده 
26.30 لحن داودی چنان محبوب بود	لیك بر محروم بانگ چوب بود
26.31 آب نیل از آب حیوان بد فزون	لیك بر قبطی منكر بود خون 
26.32 هست بر مومن شهیدی زندگی	بر منافق مردن است و ژندگی 
26.33 چیست در عالم؟ بگو یك نعمتی	كه نه محرومند از وی امتی 
26.34 گاو و خر را فایده چه در شكر؟	هست هر جان را یكی قوت دگر
26.35 لیك اگر آن قوت بر وی عارضیست	پس نصیحت كردن او را رایضیست 
26.36 چونكسی كاو از مرض، گل داشت دوست	گر چه پندارد كه آن خود قوت اوست 
26.37 قوت اصلی را فرامش كرده است	روی در قوت مرض آورده است 
26.38 نوش را بگذاشته سمّ خورده است	قوت علت همچو چوبش كرده است 
26.39 قوت اصلی بشر نور خداست	قوت حیوانی مر او را ناسزاست 
26.40 لیك از علت در این افتاد دل	كه خورد او روز و شب از آب و گل 
26.41 روی زرد و پای سست و دل سبك	كو غذای؟ والسما، ذات الحبك 
26.42 آن غذای خاصگان دولت است	خوردن آن بی گلو و آلت است 
26.43 شد غذای آفتاب از نور عرش	مر حسود و دیو را از دود فرش 
26.44 در شهیدان یرْزقون فرمود حق	آن غذا را نه دهان بد، نه طبق 
26.45 دل ز هر یاری غذائی میخورد	دل ز هر علمی صفائی میبرد
26.46 صورت هر آدمی چون كاسه ای است	چشم از معنی او حساسه ای است 
26.47 از لقای هر كسی چیزی خوری	و ز قران هر قرین چیزی بری 
26.48 چون ستاره با ستاره شد قرین	لایق هر دو، اثر زاید یقین 
26.49 از قران مرد و زن زاید بشر	وز قران سنگ و آهن هم شرر
26.50 و ز قران خاك با بارانها	میوه ها و سبزها، ریحانها
26.51 و ز قران سبزه ها با آدمی	دل خوشی و بی غمی و خرمی 
26.52 وز قران خرّمی با جان ما	می بزاید خوبی و احسان ما
26.53 قابل خوردن شود اجسام ما	چون بر آید از تفرّج كام ما
26.54 سرخ روئی، از قران خون بود	خون، ز خورشید خوش  گلگون بود
26.55 بهترین رنگها سرخی بود	وان ز خورشید است و از وی میرسد
26.56 هر زمینی كان قرین شد با زحل	شوره گشت و كشت را نبود محل 
26.57 قوت اندر فعل آید ز اتفاق	چون قران دیو با اهل نفاق 
26.58 این معانی راست از چرخ نهم	بی همه طاق و طرم، طاق و طرم 
26.59 خلق را طاق و طرم عاریتیست	امر را طاق و طرم ماهیتست 
26.60 از پی طاق و طرم خواری كشند	بر امید عز، در خواری خوشند
26.61 بر امید عز ده روزۀ خدوك	گردن خود كرده اند از غم چو دوك 
26.62 چون نمی آیند اینجا كه منم؟	كاندر این عزّ، آفتاب روشنم 
26.63 مشرق خورشید، برج قیرگون	آفتاب ما ز مشرقها برون 
26.64 مشرق او نسبت ذرات او	نی بر آمد، نی فرو شد، ذات او
26.65 ما كه واپس مانده ذرات وئیم	در دو عالم آفتابی بی فئیم 
26.66 باز گرد شمس می گردم، عجب	هم ز فرّ شمس باشد این سبب 
26.67 شمس باشد بر سببها مطلع	هم از او حبل سببها منقطع 
26.68 صد هزاران بار ببریدم امید	از كه؟ از شمس، این شما باور كنید؟
26.69 تو مرا باور مكن، كز آفتاب	صبر دارم من؟ و یا ماهی ز آب؟ 
26.70 ور شوم نومید، نومیدی من	عین صنع آفتاب است ای حسن 
26.71 عین صنع، از نفس صانع، چون برد؟	هیچ هست، از غیر هستی، چون چرد؟
26.72 جمله هستیها از این روضه چرند	گر براق و تازیان، ور خود خرند
26.73 * لیک اسب کور، کورانه چرد	می نبیند روضه را، زآن است  ردّ 
26.74 وانكه گردشها از آن دریا ندید	هر دم آرد رو به گردابی جدید
26.75 او ز بحر عذب آب شور خورد	تا كه آب شور او را كور كرد
26.76 بحر می گوید به دست راست خور	ز آب من ای كور، تا یابی بصر
26.77 هست دست راست اینجا ظنّ راست	كاو بداند نیك و بد را، كز كجاست؟ 
26.78 نیزه گردانی است ای نیزه كه تو	راست می گردی گه و، گاهی دو تو
26.79 ما ز عشق شمس دین بی ناخنیم	ور نه ما آن كور را بینا كنیم 
26.80 هان ضیاء الحق حسام الدین، تو زود	داروش كن، كوری چشم حسود
26.81 توتیای كبریائی، تیز فعل	داروی ظلمت كش و استیز فعل 
26.82 آنكه، گر بر چشم اعمی بر زند	ظلمت صد ساله را زو بر كند
26.83 * جمله کوران را دوا کن، ای قمر	ای نهال میوه دار، افشان ثمر 
26.84 جمله كوران را دوا كن، جز حسود	كز حسودی بر تو می آرد جحود
26.85 مر حسودت را، اگر چه آن منم	جان مده، تا همچنین جان میكنم 
26.86 آنكه او باشد حسود آفتاب	کور میگردد ز بود آفتاب 
26.87 اینت درد بی دوا كاو راست، آه	اینت افتاده ابد در قعر چاه 
26.88 نفی خورشید ازل بایست او	كی بر آید این مراد او؟ بگو
26.89 باز، آن باشد كه باز آید به شاه	باز كور است آنكه شد گم كرده راه 

27. گرفتار شدن باز میان جغدان به ویرانه
27.1 باز، در ویرانه بر جغدان فتاد	راه را گم كرد و در ویران فتاد
27.2 او همه نور است، از نور رضا	لیك كورش كرد سرهنگ قضا
27.3 خاك در چشمش زد و از راه برد	در میان جغد و ویرانش سپرد
27.4 بر سری جغدانش بر سر میزنند	پرّ و بال نازنینش می كنند
27.5 ولوله افتاد در جغدان كه ها	باز، آمد تا بگیرد جای ما
27.6 چون سگان كوی، پر خشم و مهیب	اندر افتادند در دلق غریب 
27.7 باز گوید، من چه در خوردم به جغد؟	صد چنین ویران رها كردم به جغد
27.8 من نخواهم بود اینجا، میروم	سوی شاهنشاه راجع میشوم 
27.9 خویشتن مكشید ای جغدان، كه من	نی مقیمم، میروم سوی وطن 
27.10 این خراب، آباد در چشم شماست	ور نه ما را ساعد شه، باز جاست 
27.11 جغد گفتا: باز حیلت می كند	تا ز خان و مان شما را بر كند
27.12 خانه های ما بگیرد او به مكر	بر كند ما را به سالوسی ز وكر
27.13 می نماید سیری، این حیلت پرست	و الله از جملۀ حریصان بدتر است 
27.14 او خورد از حرص، طین را همچو دبس	دنبه مسپارید ای یاران به خرس 
27.15 لاف از شه میزند وز دست شاه	تا برد او، ما سلیمان را ز راه 
27.16 خود چه جنس شاه باشد مرغكی	مشنوش، گر عقل داری اندكی 
27.17 جنس شاه است او، و یا جنس وزیر	هیچ باشد لایق لوزینه سیر؟
27.18 آنچه می گوید، ز مكر و فعل و فن	هست سلطان با حشم جویای من 
27.19 اینت مالیخولیای ناپذیر	اینت لاف خام و دام گول گیر
27.20 هر كه این باور كند، از ابلهیست	مرغك لاغر چه در خورد شهیست؟ 
27.21 كمترین جغد ار زند بر مغز او	مر ورا یاری گری از شاه كو؟
27.22 گفت باز: ار یك پر من بشكند	بیخ جغدستان شهنشه بر كند
27.23 جغد چبود؟ خود اگر بازی مرا	دل برنجاند، كند با من جفا
27.24 شه كند توده به هر شیب و فراز	صد هزاران خرمن، از سرهای باز
27.25 پاسبان من عنایات وی است	هر كجا كه من روم، شه در پی است 
27.26 در دل سلطان خیال من مقیم	بی خیال من، دل سلطان سقیم 
27.27 چون بپراند مرا شه در روش	می پرم بر اوج دل چون پرتوش 
27.28 همچو ماه و آفتابی می پرم	پرده های آسمانها می درم 
27.29 روشنی عقلها از فكرتم	انفطار آسمان از فطرتم 
27.30 بازم و در من شود حیران هما	جغد كه بود؟ تا بداند سرّ ما
27.31 شه برای من، ز زندان یاد كرد	صد هزاران بسته را آزاد كرد
27.32 یك دمم با جغدها دمساز كرد	از دم من جغدها را باز كرد
27.33 ای خنك جغدی كه در پرواز من	فهم كرد از نیك بختی، راز من 
27.34 در من آویزید، تا بازان شوید	گر چه جغدانید، شهبازان شوید
27.35 آنكه باشد با چنان شاهی حبیب	هر كجا افتد، چرا باشد غریب؟ 
27.36 هر كه باشد شاه دردش را دوا	گر چو نی نالد، نباشد بی نوا
27.37 مالك ملكم، نیم من طبل خوار	طبل بازم میزند شه از كنار
27.38 طبل باز من، ندای ارجعی	حق گواه من، به رغم مدعی 
27.39 من نیم جنس شهنشه، دور از او	لیك دارم در تجلی، نور از او
27.40 نیست جنسیت ز روی شكل و ذات	آب جنس خاك آمد در نبات 
27.41 باد جنس آتش آمد در قوام	طبع را جنس آمدست آخر مدام 
27.42 جنس ما چون نیست جنس شاه ما	مای ما، شد بهر مای او، فنا
27.43 چون فنا شد مای ما، او ماند فرد	پیش پای اسب او گردم چو گرد
27.44 خاك شد جان و، نشانیهای او	هست بر خاكش، نشان پای او
27.45 خاك پایش شو، برای این نشان	تا شوی تاج سر گردن كشان 
27.46 تا كه نفریبد شما را شكل من	نقل من نوشید پیش از نقل من 
27.47 ای بسا كس را كه صورت راه زد	قصد صورت كرد و بر الله زد
27.48 آخر این جان با بدن پیوسته است	هیچ این جان با بدن مانسته هست؟ 
27.49 تاب نور چشم با پیه است جفت	نور دل، در قطرۀ خونی نهفت 
27.50 شادی اندر گرده و، غم در جگر	عقل چون شمعی درون مغز سر
27.51 * رایحه در انف و منطق در لسان	لهو در نفس و شجاعت در جنان 
27.52 این تعلقها نه بی كیف است و چون	عقلها در دانش چونی، زبون 
27.53 جان كل با جان جزو آسیب كرد	جان از او دری ستد، در جیب كرد
27.54 همچو مریم، جان از آن آسیب جیب	حامله شد از مسیح دل فریب 
27.55 آن مسیحی نه، كه بر خشك و تر است	آن مسیحی كز مساحت برتر است 
27.56 پس ز جان جان، چو حامل گشت جان	از چنین جانی شود حامل جهان 
27.57 پس جهان زاید جهان دیگری	این  حشر را وا نماید محشری 
27.58 تا قیامت گر بگویم بشمرم	من ز شرح این قیامت قاصرم 
27.59 * تا قیامت این قیامت را اگر	شرح گویم قاصر آیم ای پسر 
27.60 این سخنها خود به معنی، یاربی است	حرفها دام دم شیرین لبی است 
27.61 چون كند تقصیر؟ پس، چون تن زند؟	چونكه لبیكش ز یارب میرسد
27.62 هست لبیكی كه نتوانی شنید	لیك سر تا پای بتوانی چشید
27.63 * یک مثل آوردمت تا پی بری	وز چنین لبیک پنهان برخوری 

28. كلوخ انداختن تشنه از سر دیوار در جوی آب
28.1 بر لب جو بود دیواری بلند	بر سر دیوار تشنۀ دردمند
28.2 * تشنه ای مستسقئی زار و نزار	عاشقی مستی غریبی بی قرار 
28.3 مانعش از آب آن دیوار بود	از پی آب، او چو ماهی، زار بود
28.4 * شد حجاب آب او دیوار او	بر فلک میشد فغان  زار او 
28.5 ناگهان انداخت او خشتی در آب	بانگ آب آمد به گوشش چون خطاب 
28.6 چون خطاب یار، شیرین لذیذ	مست كرد آن بانگ آبش، چون نبیذ
28.7 از صفای بانگ آب، آن ممتحن	گشت خشت انداز، وز آنجا خشت كن 
28.8 آب میزد بانگ، یعنی هی ترا	فایده چه زین زدن خشتی مرا؟
28.9 تشنه گفت: آبا، مرا دو فایده است	من از این صنعت ندارم هیچ دست 
28.10 فایدۀ اول سماع بانگ آب	كاو بود مر تشنگان را چون سحاب 
28.11 بانگ او چون بانگ اسرافیل شد	مرده را زین زندگی تحویل شد
28.12 یا چو بانگ رعد ایام بهار	باغ می یابد از او چندین نگار
28.13 یا چو بر درویش، ایام زكات	یا چو بر محبوس، پیغام نجات 
28.14 چون دم رحمان بود، كان از یمن	میرسد سوی محمد بی دهن 
28.15 یا چو بوی احمد مرسل بود	كان به عاصی در شفاعت میرسد
28.16 یا چو بوی یوسف خوب لطیف	میزند بر جان یعقوب نحیف 
28.17 * یا نسیم روضۀ دار السلام	سوی عاصی میرسد بی انتقام 
28.18 * یا سوی مسّ سیه از کیمیا	میرسد پیغام، کای ابله بیا 
28.19 * یا ز لیلی بشنود مجنون کلام	یا فرستد ویس رامین را پیام 
28.20 فایدۀ دیگر كه هر خشتی كزین	بر كنم آیم سوی ماء معین 
28.21 كز كمی خشت دیوار بلند	پست تر گردد به هر دفعه كه كند
28.22 پستی دیوار قربی می شود	فصل او، درمان وصلی میبود
28.23 سجده آمد كندن خشت لزب	موجب قربی كه، و اسْجدْ و اقترب 
28.24 تا كه این دیوار، عالی گردن است	مانع این سر فرود آوردن است 
28.25 سجده نتوان كرد بر آب حیات	تا نیابی زین تن خاكی نجات 
28.26 بر سر دیوار هر كو تشنه تر	زودتر بر می كند خشت و مدر
28.27 هر كه عاشق تر بود بر بانگ آب	او كلوخ زفت تر كند از حجاب 
28.28 او ز بانگ آب، پر می تا عنق	نشنود بیگانه، جز بانگ بلـق 
28.29 ای خنك آنرا كه او ایام پیش	مغتنم دارد، گزارد وام خویش 
28.30 اندر آن ایام كش قدرت بود	صحت و زور دل و قوت بود
28.31 و آن جوانی همچو باغ سبز و تر	میرساند بی دریغی بار و بر
28.32 چشمه های قوت و شهوت روان	سبز می گردد زمین تن بدان 
28.33 خانه ای معمور و سقفش بس بلند	معتدل اركان و بی تخلیط و بند
28.34 * نور چشم وقوت ابدان بجا	قصر محکم، خانه روشن، پر صفا 
28.35 * هین غنیمت دان جوانی ای پسر	سر فرود آور، بکن خشت و مدر 
28.36 پیش از آن كایام پیری در رسد	گردنت بندد به حبْلٌ منْ مسد
28.37 خاك شوره گردد و ریزان و سست	هرگز از شوره نبات خوش نرست 
28.38 آب زور و آب شهوت منقطع	او ز خویش و دیگران نامنتفع 
28.39 ابروان، چون پار دم زیر آمده	چشم را، نم آمده، تاری شده 
28.40 از تشنج، رو چو پشت سوسمار	رفته نطق و طعم و دندانها ز كار
28.41 * پشت دو تا گشته دل سست و طپان	تن ضعیف و دست و پا چون ریسمان 
28.42 * بر سر ره  زادکم مرکوب سست	غم قوی و دل تنک، تن نادرست 
28.43 * خانه ویران کار بی سامان شده	دل ز افغان همچو نای انبان شده 
28.44 * عمر ضایع، سعی باطل، راه دور	نفس کاهل، دل سیه، جان ناصبور 
28.45 * موی بر سر همچو برف، از بیم مرگ	جمله اعضا لرز لرزان همچو برگ 
28.46 روز بیگه ،لاشه لنگ و ره دراز	كارگه ویران، عمل رفته ز ساز
28.47 بیخهای خوی بد محكم شده	قوت بر كندن آن، كم شده 
28.48 همچو آن شخص درشت خوش سخن	در میان ره نشاند او خار بن 

29. فرمودن والی آن مرد را كه آن خار بن را كه نشانده ای بر سر راه  بر كن
29.1 ره گذریانش ملامت گر شدند	بس بگفتندش:  بكن این را، نكند
29.2 هر دمی آن خار بن افزون شدی	پای خلق از زخم آن پر خون شدی 
29.3 جامه های خلق بدریدی ز خار	پای درویشان بخستی زار زار
29.4 * چونکه حاکم را خبر شد زین حدیث	یافت آگاهی ز فعل آن خبیث 
29.5 چون به جد حاكم بدو گفت: این بكن	گفت: آری، بر كنم روزیش من 
29.6 مدتی فردا و فردا وعده داد	شد درخت خار او محكم نهاد
29.7 گفت روزی حاكمش: ای وعده كژ	پیش آ، در كار ما واپس مغژ
29.8 گفت: الایام یا عم بیننا	گفت: عجل لا تماطل دیننا
29.9 تو كه می گویی كه فردا، این بدان	كه به هر روزی كه می آید زمان 
29.10 آن درخت بد، جوان تر می شود	وین كننده پیر و مضطر می شود
29.11 خار بن در قوّت و برخاستن	خار كن در سستی و در كاستن 
29.12 خار بن هر روز و هر دم سبز و تر	خار كن هر روز، زار و خشكتر
29.13 او جوانتر می شود، تو پیرتر	زود باش و روزگار خود مبر
29.14 خار بن دان هر یكی خوی بدت	بارها در پای خار آخر زدت 
29.15 * بارها از فعل بد نادم شدی	بر سر راه ندامت آمدی 
29.16 بارها از خوی خود خسته شدی	حس نداری، سخت بی حس آمدی 
29.17 گر ز خسته گشتن دیگر كسان	كه ز خلق زشت تو هست آن رسان 
29.18 غافلی، باری ز زخم خود نه ای	تو عذاب خویش و هم بیگانه ای 
29.19 یا تبر بردار و مردانه بزن	تو علی وار این در خیبر بكن 
29.20 * ورنه چون صدیق و فاروق مهین	هین طریق دیگران را برگزین 
29.21 یا به گلبن وصل كن این خار را	وصل كن با نار، نور یار را
29.22 تا كه نور او كشد نار تو را	وصل او گلبن كند خار تو را
29.23 تو مثال دوزخی او مومن است	كشتن آتش به مومن ممكن است 
29.24 مصطفی فرمود از گفت جحیم	كاو به مومن لابه گر گردد ز بیم 
29.25 گویدش بگذر ز من ای شاه زود	هین كه نورت سوز نارم را ربود
29.26 پس هلاك نار، نور مومن است	زانكه بی ضد، دفع ضد لا یمكن است 
29.27 نار، ضد نور باشد روز عدل	كان ز قهر انگیخته شد، این ز فضل 
29.28 گر همی خواهی تو دفع شر نار	آب رحمت بر دل آتش گمار
29.29 چشمۀ آن آب رحمت مومن است	آب حیوان روح پاك محسن است 
29.30 پس گریزان است نفس تو از او	زانكه تو از آتشی، او زآب جو
29.31 زآب، آتش، زآن گریزان می شود	كاتشش از آب ویران می شود
29.32 حس و فكر تو همه از آتش است	حس شیخ و فكر او نور خوش است 
29.33 آب نور او چو برآتش چكد	چك چك از آتش برآید، برجهد
29.34 چون كند چك چك تو گویش، مرگ و درد	تا شود این دوزخ نفس تو سرد
29.35 تا نسوزد او گلستان تو را	پشت نکند، عدل و احسان تو را
29.36 * یک شرر از وی هزاران گلستان	از یکی نه نام ماند نه نشان 
29.37 بعد از آن چیزی كه كاری بردهد	لاله و نسرین و سیسنبردهد
29.38 باز پهنا میرویم از راه راست	باز گرد ای خواجه، راه ما كجاست؟ 
29.39 اندر آن تقریر بودیم ای خسور	كه خرت لنگ است و منزل دور دور
29.40 * بار تو باشد گران، در راه چاه	کج مرو، رو راست، اندر شاهراه 
29.41 * سال شصت آمد که در شستت کشد	راه دریا گیر تا یابی رشد 
29.42 * آنکه عاقل بود در دریا رسید	شد خلاص از دام و از آتش رهید 
29.43 * چونکه بیگه گشت و آن فرصت گذشت	مرده گرد و، رو سوی دریا ز دشت 
29.44 * ورنه در تابه شوی بریان بسی	اینچنین هرگز کند بر خود کسی؟ 
29.45 حال آن سه ماهی و آن جویبار	گفته شد اینجا برای اعتبار
29.46 فانتبه ثم اعتبر ثم انتصب	واستعن بالله ثم اجهد تصب 
29.47 سال بی گه گشت، وقت كشت نی	جز سیه رویی و فعل زشت نی 
29.48 كرم در بیخ درخت تن فتاد	بایدش بر كند و بر آتش نهاد
29.49 هین و هین، ای راه رو، بی گاه شد	آفتاب عمر سوی چاه شد
29.50 این دو روزك را كه زورت هست زود	پرّ افشانی بكن، از راه جود
29.51 * این قدر تخمی كه ماندستت، بکار	تا در آخر بینی آنرا برگ و بار 
29.52 این قدر عمری که ماندستت، بباز	تا بروید زین دو دم، عمر دراز
29.53 تا نمردست این چراغ با گهر	هین فتیله اش ساز و روغن زودتر
29.54 هین مگو فردا، كه فرداها گذشت	تا به كلی نگذرد ایام كشت 

30. در بیان معنی فی التاخیر آفات
30.1 پند من بشنو، كه تن، بند قویست	كهنه بیرون كن، گرت میل نویست 
30.2 لب ببند و كف پر زر بر گشا	بخل تن بگذار و پیش آور سخا
30.3 ترك شهوتها و لذتها سخاست	هر كه در شهوت فرو شد، برنخاست 
30.4 این سخا، شاخیست از سرو بهشت	وای او، كز كف چنین شاخی بهشت 
30.5 عروة الوثقی است این ترك هوا	بركشد این شاخ، جان را بر سما
30.6 تا برد شاخ سخا، ای خوب كیش	مر تو را بالا، كشان تا اصل خویش 
30.7 یوسف حسنی تو، این عالم چو چاه	وین رسن صبر است، بر امر اله 
30.8 یوسفا آمد رسن درزن دو دست	از رسن غافل مشو، بیگه شدست 
30.9 حمد لله، كین رسن آویختند	فضل و رحمت را بهم آمیختند
30.10 * در رسن زن دست وبیرون رو ز چاه	تا ببینی بارگاه پادشاه 
30.11 تا ببینی عالم جان جدید	عالمی بس آشكارا، ناپدید
30.12 این جهان نیست، چون هستان شده	و آن جهان هست، بس پنهان شده 
30.13 خاك بر باد است و بازی می كند	كژنمائی، پرده سازی می كند
30.14 خاك همچون آلتی در دست باد	باد را دان عالی و عالی نژاد
30.15 چشم خاكی را به خاك افتد نظر	بادبین، چشمی بود نوعی دگر
30.16 اینكه بر كار است، بی كار است و پوست	وانكه پنهان است، مغز و اصل اوست 
30.17 اسب داند اسب را، كاو هست یار	هم سواری داند احوال سوار
30.18 چشم حس اسب است و نور حق، سوار	بی سوار این اسب خود ناید بكار
30.19 پس ادب كن اسب را از خوی بد	ور نه پیش شاه باشد اسب رد
30.20 چشم اسب از چشم شه رهبر بود	چشم او بی چشم شه مضطر بود
30.21 چشم اسبان جز گیاه و جز چرا	هر كجا خوانی، بگوید نی، چرا؟
30.22 نور حق بر نور حس راكب شود	آنگهی جان سوی حق راغب شود
30.23 اسب بی راكب، چه داند رسم راه؟	شاه باید تا بداند شاه راه 
30.24 سوی حسی رو كه نورش راكب است	حسّ را آن نور نیكو صاحب است 
30.25 نور حس را نور حق تزیین بود	معنی نورٌ علی  نورٍ این بود
30.26 نور حسی می كشد سوی ثری	نور حقش می برد سوی علی 
30.27 ز انكه محسوسات دونتر عالمی است	نور حق دریا و حس چون شبنمی است 
30.28 لیك پیدا نیست آن راكب  برو	جز به آثار و به گفتار نكو
30.29 نور حسی كاو غلیظ است و گران	هست پنهان در سواد دیده گان 
30.30 چونكه نور حس نمی بینی ز چشم	چون ببینی نور آن دنیی ز چشم؟ 
30.31 نور حس با این غلیظی مختفی ست	چون خفی نبود ضیایی كان صفی ست؟ 
30.32 این جهان چون خس به دست باد غیب	عاجزی پیشه گرفت از داد غیب 
30.33 * گه به بحرش میبرد، گاهیش بر	گاه خشکش میکند، گاهیش تر 
30.34 دست پنهان و قلم بین خط گزار	اسب در جولان و ناپیدا سوار
30.35 گه بلندش می كند گاهیش پست	گه درستش میكند، گاهی شكست 
30.36 گه یمینش می برد گاهی یسار	گه گلستانش كند، گاهیش خار
30.37 تیر پران بین و ناپیدا كمان	جانها پیدا و پنهان جان جان 
30.38 تیر را مشكن كه این تیر شهی ست	تیر پرتابی، ز شصت آگهی ست 
30.39 ما رمیت إذْ رمیت گفت حق	كار حق بر كارها دارد سبق 
30.40 خشم خود بشكن، تو مشكن تیر را	چشم خشمت خون نماید شیر را
30.41 بوسه ده بر تیر و پیش شاه بر	تیر خون آلوده از خون تو تر
30.42 آنچه پیدا، عاجز و پست و زبون	و آنچه ناپیدا، چنان تند و حرون 
30.43 ما شكاریم، این چنین دامی كراست؟	گوی چوگانیم، چوگانی كجاست؟ 
30.44 می درد، می دوزد، این خیاط كو؟	می دمد می سوزد، این نفاط كو؟
30.45 ساعتی كافر كند صدیق را	ساعتی زاهد كند زندیق را
30.46 زانكه مخلص در خطر باشد مدام	تا ز خود خالص نگردد او تمام 
30.47 زانكه در راهست و رهزن بیحد است	آن رهد كاو در امان ایزد است 
30.48 آینۀ خالص نگشت، او مخلص است	مرغ را نگرفته است، او مقنص است 
30.49 چونكه مخلـص گشت، مخلـص باز رست	در مقام امن رفت و، برد دست 
30.50 هیچ آیینه دگر آهن نشد	هیچ نانی گندم خرمن نشد
30.51 هیچ انگوری دگر غوره نشد	هیچ میوۀ پخته با كوره نشد
30.52 پخته گرد و از تغیر دور شو	رو چو برهان محقق نور شو
30.53 چون ز خود رستی همه برهان شدی	چونكه گفتی: بنده ام، سلطان شدی 
30.54 ور عیان خواهی صلاح الدین نمود	دیده ها را كرد بینا و گشود
30.55 فقر را از چشم و از سیمای او	دید هر چشمی كه دارد نور هو
30.56 شیخ فعال است، بی آلت چو حق	با مریدان داده بی گفتی سبق 
30.57 دل به دست او چو موم نرم رام	مهر او گه ننگ سازد، گاه نام 
30.58 مهر مومش حاكی انگشتریست	باز آن نقش نگین، حاكی كیست؟ 
30.59 حاكی اندیشۀ آن زرگر است	سلسلۀ هر حلقه، اندر دیگر است 
30.60 این صدا در كوه دلها، بانگ كیست؟	گه پر است از بانگ، این كه، گه تهیست 
30.61 هر كجا هست، او حكیم است، اوستاد	بانگ او، زین كوه دل، خالی مباد
30.62 هست كه، كاوا مثنا می كند	هست كه، كآواز صد تا می كند
30.63 می زهاند كوه از آن آواز و قال	صد هزاران چشمۀ آب زلال 
30.64 چون ز كوه، آن لطف بیرون می شود	آبهای چشمه ها خون می شود
30.65 ز آن شهنشاه همایون، نعل بود	كه سراسر طور سینا، لعل بود
30.66 جان پذیرفت و خرد، اجزای كوه	ما كم از سنگیم، آخر ای گروه 
30.67 نه ز جان یك چشمه جوشان می شود	نه بدن از سبز پوشان می شود
30.68 نه صدای بانگ مشتاقی در او	نه صفای جرعۀ ساقی در او
30.69 كو حمیت؟ تا ز تیشه و ز كلند	این چنین كه را بكلی بر كنند
30.70 بو كه بر اجزای او تابد مهی	بو كه در وی تاب مه یابد رهی 
30.71 چون قیامت كوهها را بر كند	پس قیامت، این كرم كی می كند؟
30.72 این قیامت ز آن قیامت كی كم است؟	آن قیامت زخم و این چون مرهم است 
30.73 هر كه دید این مرهم، از زخم ایمن است	هر بدی، كاین حسن دید، او محسن است 
30.74 ای خنك زشتی كه خوبش شد حریف	و ای گل رویی كه جفتش شد خریف 
30.75 نان مرده چون حریف جان شود	زنده گردد نان و عین آن شود
30.76 هیزم تیره حریف نار شد	تیرگی رفت و همه انوار شد
30.77 در نمكسار ار خر مرده فتاد	آن خری و مردگی یكسو نهاد
30.78 صبغة الله هست رنگ خم هو	پیسها یك رنگ گردد اندر او
30.79 چون در آن خم افتد و گوئیش قم	از طرب گوید منم خم، لا تلم 
30.80 آن منم خم، خود انا الحق گفتن است	رنگ آتش دارد، الا آهن است 
30.81 رنگ آهن محو رنگ آتش است	ز آتشی میلافد و خامش وش است 
30.82 چون به سرخی گشت همچون زر كان	پس انا النار است لافش بی زبان 
30.83 شد ز رنگ و طبع  آتش محتشم	گوید او من آتشم، من آتشم 
30.84 آتشم من، گر ترا شك است و ظن	آزمون كن دست را بر من بزن 
30.85 آتشم من، بر تو گر شد مشتبه	روی خود بر روی من، یك دم بنه 
30.86 آدمی چون نور گیرد از خدا	هست مسجود ملایك ز اجتبا
30.87 نیز مسجود كسی كاو چون ملك	رسته باشد جانش از طغیان و شك 
30.88 آتش چه؟ آهن چه؟ لب ببند	ریش تشبیه و مشبه را بخند
30.89 پای در دریا منه، كم گو از آن	بر لب دریا خمش كن، لب گزان 
30.90 گر چه صد چون من ندارد تاب بحر	لیك می نشكیبم از غرقاب بحر
30.91 جان و عقل من فدای بحر باد	خونبهای عقل و جان این بحر داد
30.92 تا كه پایم میرود رانم در او	چون نماند پا، چو بطانم در او
30.93 بی ادب حاضر، ز غایب خوشتر است	حلقه گر چه كژ بود، نی بر در است؟ 
30.94 ای تن آلوده، به گرد حوض گرد	پاك كی گردد برون حوض مرد؟
30.95 پاك، كاو از حوض مهجور اوفتاد	او ز طهر خویش هم دور اوفتاد
30.96 پاكی این حوض بی پایان بود	پاكی اجسام كم میزان بود
30.97 زانكه دل حوضی است، لیكن در كمین	سوی دریا راه پنهان دارد این 
30.98 پاكی محدود تو، خواهد مدد	ور نه اندر خرج كم گردد عدد

31. تمثیل در بیان خواندن آب، آلودگان رابپاکی
31.1 آب گفت آلوده را: در من شتاب	گفت آلوده: كه دارم شرم از آب 
31.2 گفت آب: این شرم بی من كی رود؟	بی من این آلوده زایل كی شود؟
31.3 ز آب، هر آلوده، كاو پنهان شود	الحیاء یمنع الإیمان بود
31.4 دل ز پایۀ حوض تن گلناك شد	تن ز آب حوض دلها پاك شد
31.5 گرد پایۀ حوض دل گرد ای پسر	هان ز پایۀ حوض تن، میكن حذر
31.6 بحر تن بر بحر دل بر هم زنان	در میانشان برْزخٌ لا یبغیان 
31.7 گر تو باشی راست، ور باشی تو كژ	پیشتر می غژ بدو، واپس مغژ
31.8 پیش شاهان گر خطر باشد بجان	لیك نشكیبند عالی همتان 
31.9 شاه چون شیرین تر از شكر بود	جان به شیرینی رود خوشتر بود
31.10 ای ملامت گو، سلامت مر ترا	ای سلامت جو، رها کن تو مرا 
31.11 جان من كوره ست و، با آتش خوش است	كوره را این بس، كه خانۀ آتش است 
31.12 همچو كوره عشق را سوزیدنیست	هر كه او زین كور باشد، كودنیست 
31.13 برگ بی برگی ترا چون برگ شد	جان باقی یافتی و، مرگ شد
31.14 چون ز غم، شادیت افزودن گرفت	روضۀ جانت گل و سوسن گرفت 
31.15 آنچه خوف دیگران، آن امن توست	بط قوی از بحر و، مرغ خانه سست 
31.16 باز دیوانه شدم من ای طبیب	باز سودائی شدم من ای حبیب 
31.17 حلقه های سلسلۀ تو ذو فنون	هر یكی حلقه دهد دیگر جنون 
31.18 داد هر حلقه، فنونی دیگر است	پس مرا هر دم جنونی دیگر است 
31.19 پس جنون باشد فنون، این شد مثل	خاصه در زنجیر این میر اجل 
31.20 آنچنان دیوانگی بگسست بند	كه همه دیوانگان پندم دهند

32. آمدن دوستان به بیمارستان جهت پرسش ذو النون مصری
32.1 این چنین ذو النون مصری را فتاد	كاندر او شور و جنونی نو بزاد
32.2 شور چندان شد كه تا فوق فلك	میرسید از وی جگرها را نمك 
32.3 هین منه تو شور خود، ای شوره خاك	پهلوی شور خداوندان پاك 
32.4 خلق را تاب جنون او نبود	آتش او ریشهاشان می ربود
32.5 چونكه در ریش عوام آتش فتاد	بند كردندش به زندان المراد
32.6 نیست امكان واكشیدن این لجام	گر چه زین ره تنگ می آیند عام 
32.7 دیده این شاهان ز عامه خوف جان	كاین گره كورند و، شاهان بی نشان 
32.8 چونكه حكم اندر كف رندان بود	لاجرم ذو النون در زندان بود
32.9 یك سواره میرود شاه عظیم	در كف طفلان، چنین درّ  یتیم 
32.10 درّ چه؟ دریائی نهان در قطره ای	آفتابی مخفی اندر ذره ای 
32.11 آفتابی خویش را ذره نمود	و اندك اندك روی خود را بر گشود
32.12 جملۀ ذرات در وی محو شد	عالم از وی مست گشت و صحو شد
32.13 چون قلم در دست غداری بود	لاجرم منصور بر داری بود
32.14 چون سفیهان راست این كار و كیا	لازم آمد یقْتلون الأنبیاء
32.15 انبیا را گفته، قوم راه گم	از سفه، إنّا تطیرْنا بكم 
32.16 جهل ترسا بین، امان انگیخته	ز آن خداوندی كه گشت آویخته 
32.17 چون به قول اوست مصلوب جهود	پس مر او را امر كی تاند نمود؟
32.18 چون دل آن شاه ز ایشان خون بود	عصمت و أنْت فیهمْ چون بود؟
32.19 زر خالص را و زرگر را خطر	باشد از قلاب خاین بیشتر
32.20 یوسفان از رشك زشتان مخفیند	كز عدو، خوبان در آتش می زیند
32.21 یوسفان از مكر اخوان در چهند	كز حسد، یوسف به گرگان می دهند
32.22 از حسد بر یوسف مصری چه رفت؟	این حسد اندر كمین گرگیست زفت 
32.23 لاجرم زین گرگ یعقوب حلیم	داشت بر یوسف همیشه خوف و بیم 
32.24 گرگ ظاهر، گرد یوسف خود نگشت	این حسد در فعل از گرگان گذشت 
32.25 رحم كرد این گرگ، و ز عذر لبق	آمده كه إنّا ذهبْنا نستبق 
32.26 صد هزاران گرگ را این مكر نیست	عاقبت رسوا شود این گرگ، بایست 
32.27 زانكه حشر حاسدان روز گزند	بی گمان بر صورت گرگان كنند
32.28 حشر پر حرص خس مردار خوار	صورت خوكی بود، روز شمار
32.29 زانیان را گند، اندام نهان	خمر خواران را بود، گند دهان 
32.30 گند مخفی كان به دلها میرسید	گشت اندر حشر محسوس و پدید
32.31 بیشه ای آمد وجود آدمی	بر حذر شو زین وجود، ار آدمی 
32.32 * ظاهر و باطن اگر باشد یکی	نیست کس را در نجات او شکی 
32.33 در وجود ما هزاران گرگ و خوك	صالح و ناصالح و خوب و خشوك 
32.34 حكم آن خو راست، كو غالبتر است	چونكه زر بیش از مس آمد، آن زر است 
32.35 سیرتی كان بر وجودت غالب است	هم بر آن تصویر حشرت واجب است 
32.36 ساعتی گرگی در آید در بشر	ساعتی یوسف رخی، همچون قمر
32.37 میرود از سینه ها در سینه ها	از ره پنهان، صلاح و كینه ها
32.38 بلكه خود از آدمی در گاو و خر	میرود دانائی و علم و هنر
32.39 اسب سكسك میشود رهوار و رام	خرس  بازی،  میكند بر هم سلام 
32.40 رفت در سگ ز آدمی حرص و هوس	یا شبان شد، یا شكاری، یا حرس 
32.41 در سگ اصحاب خوئی زان رقود	رفت، تا جویای رحمن گشته بود
32.42 هر زمان در سینه نوعی سر كند	گاه دیو و گه ملك، گه دام و دد
32.43 زآن عجب بیشه، كه هر شیر آگه است	تا به دام سینه ها، پنهان ره است 
32.44 دزدئی كن، از در و مرجان جان	ای كم از سگ، از درون عارفان 
32.45 چونكه دزدی، باری آن در لطیف	چونكه حامل می شوی باری شریف 
32.46 * چونکه ذوالنون سوی زندان رفت شاد	بند بر پا، دست بر سر، ز افتقاد 
32.47 * دوستان از هر طرف بنهاده رو	بهر پرسش سوی زندان نزد او 

33. فهم كردن مریدان كه ذو النون دیوانه نیست و به قصد چنین كرده
33.1 دوستان در قصۀ ذو النون شدند	سوی زندان و در آن رائی زدند
33.2 كاین مگر قاصد كند، یا حكمتی است	او در این دین قبله ای و آیتیست 
33.3 دور دور از عقل چون دریای او	تا جنون باشد سفه فرمای او
33.4 حاش لله از كمال جاه او	كابر بیماری بپوشد ماه او
33.5 او ز شرّ عامه اندر خانه شد	او ز ننگ عاقلان دیوانه شد
33.6 او ز عار عقل كند تن پرست	قاصدا رفتست و دیوانه شدست 
33.7 كه ببندم ای فتی وز ساز گاو	بر سر و پشتم بزن، وین را مكاو
33.8 تا ز زخم لخت، یابم من حیات	چون قتیل از گاو موسی، ای ثقات 
33.9 تا ز زخم لخت گاوی خوش شوم	همچو كشتۀ گاو موسی، گش شوم 
33.10 زنده شد كشته، ز زخم دمّ گاو	همچو مس از كیمیا شد زر ساو
33.11 كشته بر جست و بگفت اسرار را	وا نمود آن زمرۀ خون خوار را
33.12 گفت روشن: كاین جماعت كشته اند	تخم این آشوب ایشان کشته اند
33.13 چونكه كشته گردد این جسم گران	زنده گردد هستی اسرار دان 
33.14 جان او بیند بهشت و نار را	باز داند جملۀ اسرار را
33.15 وا نماید خونیان دیو را	وا نماید دام خدعه و ریو را
33.16 گاو كشتن هست از شرط طریق	تا شود از زخم دمّش جان مفیق 
33.17 گاو نفس خویش را زوتر بكش	تا شود روح خفی زنده و بهش 
33.18 * این سخن را مقطع و پایان مجو	حال ذوالنون با مریدان بازگو 

34. رجوع کردن به حكایت ذو النون با مریدان
34.1 چون رسیدند آن نفر نزدیك او	بانگ بر زد، هی كیانید اتقوا
34.2 با ادب گفتند: ما از دوستان	بهر پرسش آمدیم اینجا به جان 
34.3 چونی ای دریای عقل ذو فنون	این چه بهتان است بر عقلت، جنون؟ 
34.4 دود گلخن، كی رسد در آفتاب؟	چون شود عنقا شكسته از غراب 
34.5 وامگیر از ما، بیان كن این سخن	ما محبانیم، با ما این مكن 
34.6 مر محبان را نشاید دور كرد	یا به رو پوش و دغل مغرور كرد
34.7 * راز را اندر میان نه با محب	ایکه بحر علم و عقلی، استجب 
34.8 راز را اندر میان آور شها	رو مكن در ابر پنهانی، مها
34.9 ما محب و صادق و دل خسته ایم	در دو عالم دل به تو در بسته ایم 
34.10 * راز را از دوستان پنهان مکن	در میان نه راز و قصد جان مکن 
34.11 * چونکه ذوالنون این سخن ز ایشان شنید	جز طریق امتحان مخلص ندید 
34.12 فحش آغازید و دشنام از گزاف	گفت او دیوانگانه زی و قاف 
34.13 بر جهید و سنگ پران كرد و چوب	جملگی بگریختند از بیم كوب 
34.14 قهقهه خندید و جنبانید سر	گفت: باد ریش این یاران نگر
34.15 دوستان بین، كو نشان دوستان؟	دوستان را رنج باشد همچو جان 
34.16 كی كران گیرد ز رنج دوست، دوست؟	رنج مغز و، دوستی آن را چو پوست 
34.17 نی نشان دوستی شد سر خوشی	در بلا و آفت و محنت كشی 
34.18 * رنج بر خود گیر گر تو دوستی	رو مگردان گر تو نیکو خوستی 
34.19 دوست همچون زر، بلا چون آتش است	زر خالص در دل آتش خوش است 

35. امتحان كردن خواجۀ لقمان زیركی لقمان را
35.1 نی كه لقمان را كه بندۀ پاك بود؟	روز و شب در بندگی چالاك بود؟
35.2 خواجه اش میداشتی در كار پیش	بهترش دیدی ز فرزندان خویش 
35.3 زانكه لقمان، گر چه بنده زاد بود	خواجه بود و، از هوا آزاده بود
35.4 گفت شاهی شیخ را اندر سخن	چیزی از بخشش ز من درخواست كن 
35.5 گفت: ای شه، شرم ناید مر ترا	كه چنین گویی مرا؟ زین برترآ
35.6 من دو بنده دارم و ایشان حقیر	و آن دو بر تو حاكمانند و امیر
35.7 گفت شه: آن دو چه اند؟ این زلت است	گفت: آن یك خشم و دیگر شهوت است 
35.8 شاه آن دان كاو ز شاهی فارغ است	بی مه و خورشید نورش بازغ است 
35.9 مخزن آن دارد كه مخزن عار اوست	هستی آن دارد كه هستی را عدوست 
35.10 خواجۀ لقمان، به ظاهر خواجه وش	در حقیقت بنده، لقمان خواجه اش 
35.11 در جهان باژگونه زین بسیست	در نظرشان گوهری كم از خسیست 
35.12 مر بیابان را مفازه نام شد	نام و رنگی عقلشان را دام شد
35.13 یك گره را خود معرف، جامه است	در قبا گویند كاو از عامه است 
35.14 یك گره را ظاهرا سالوس زهد	نور باید تا بود جاسوس زهد
35.15 نور باید پاك از تقلید و غول	تا شناسد مرد را بی فعل و قول 
35.16 در رود در قلب او، از راه عقل	نقد او بیند، نباشد بند نقل 
35.17 بندگان خاص علام الغیوب	در جهان جان جواسیس القلوب 
35.18 در درون دل در آید چون خیال	پیششان مكشوف باشد سّر حال 
35.19 در تن گنجشك چه بود برگ و ساز؟	كه شود پوشیده آن بر عقل باز
35.20 آنكه واقف گشت بر اسرار هو	سرّ مخلوقات چبود پیش او؟
35.21 آنكه بر افلاك رفتارش بود	بر زمین رفتن چه دشوارش بود؟
35.22 در كف داود كاهن گشت موم	موم چه بود در كف او؟ ای ظلوم 
35.23 بود لقمان بنده شكلی، خواجه ای	بندگی بر ظاهرش دیباچه ای 
35.24 چون رود خواجه به جائی ناشناس	بر غلام خویش پوشاند لباس 
35.25 او بپوشد جامه های آن غلام	مر غلام خویش را سازد امام 
35.26 در پیش، چون بندگان در ره شود	تا نباید زو كسی آگه شود
35.27 گوید ای بنده، تو رو بر صدر شین	من بگیرم كفش، چون بندۀ كمین 
35.28 تو درشتی كن مرا، دشنام ده	مر مرا تو هیچ توقیری منه 
35.29 ترك خدمت، خدمت تو داشتم	تا به غربت، تخم حیلت كاشتم 
35.30 خواجگان این بندگیها كرده اند	تا گمان آید كه ایشان برده اند
35.31 چشم پر بودند و سیر از خواجگی	كارها را كرده اند آمادگی 
35.32 وین غلامان هوا بر عكس آن	خویشتن بنموده خواجۀ عقل و جان 
35.33 آید از خواجه ره افكندگی	ناید از بنده بغیر بندگی 
35.34 پس از آن عالم، بدین عالم  چنان	تعبیت ها هست بر عكس، این بدان 
35.35 خواجۀ لقمان از این حال نهان	بود واقف، دیده بود از وی نشان 
35.36 راز میدانست، خوش میراند خر	از برای مصلحت، آن راهبر
35.37 مر ورا آزاد كردی از نخست	لیك خشنودی لقمان را بجست 
35.38 زانكه لقمان را مراد این بود، تا	كس نداند سّر آن شیر و فتی 
35.39 چه عجب گر سّر ز بد پنهان كنی؟	این عجب كه سّر ز خود پنهان كنی 
35.40 كار پنهان كن تو از چشمان  خود	تا بود كارت سلیم از چشم بد
35.41 خویش را تسلیم كن، بردار مزد	و انگه از خود بی ز خود چیزی بدزد
35.42 می دهند افیون به مرد زخم مند	تا كه پیكان از تنش بیرون كنند
35.43 وقت مرگ، از رنج او را میدرند	او بدان مشغول شد، جان میبرند
35.44 چون به هر فكری كه دل خواهی سپرد	از تو چیزی در نهان خواهند برد
35.45 هر چه اندیشی و تحصیلی كنی	می درآید دزد زآن سو كایمنی 
35.46 پس بدان مشغول شو كان بهتر است	تا ز تو چیزی برد كان کهتر است 
35.47 بار بازرگان چو در آب اوفتد	کشتی مالش به غرقاب اوفتد
35.48 دست اندر كالۀ بهتر زند	هر چه نازلتر بدریا افکند
35.49 چون كه چیزی فوت خواهد شد در آب	ترك كمتر گوی و بهتر را بیاب 
35.50 * نقد ایمان را بطاعت گوش دار	تا ز روی حق نگردی شرمسار 
35.51 * چونکه نقدت را نگهداری کنی	حرص و غفلت را برد دیو دنی 

36. ظاهر شدن فضل و زیركی لقمان پیش امتحان كنندگان
36.1 * خواجۀ لقمان چو لقمان را شناخت	بنده بود او را و با او عشق باخت 
36.2 هر طعامی كاوریدندی به وی	كس سوی لقمان فرستادی ز پی 
36.3 تا كه لقمان دست سوی آن برد	قاصدا تا خواجه پس خوردش خورد
36.4 سور او خوردی و شور انگیختی	هر طعامی كو نخوردی ریختی 
36.5 ور بخوردی بی دل و بی اشتها	این بود پیوستگی بی منتها
36.6 خربزه آورده بودند ارمغان	لیک غایب بود لقمان آن زمان
36.7 گفت خواجه با غلامی: کایفلان	زود رو فرزند لقمان را بخوان 
36.8 * چونکه لقمان آمد و پیشش نشست	خواجه پس بگرفت سکینی بدست 
36.9 چون برید و داد او را یك برین	همچو شكر خوردش و چون انگبین 
36.10 از خوشی كه خورد، داد او را دوم	تا رسید آن گرجها تا هفدهم 
36.11 ماند گرجی، گفت: این را من خورم	تا چه شیرین خربزه ست، این بنگرم 
36.12 او چنین خوش میخورد كز ذوق او	طبعها شد مشتهی و لقمه جو
36.13 چون بخورد از تلخیش آتش فروخت	هم زبان كرد آبله، هم حلق سوخت 
36.14 ساعتی بی خود شد از تلخی آن	بعد از آن گفتش كه ای جان جهان 
36.15 نوش چون كردی تو چندین زهر را؟	لطف چون انگاشتی این قهر را؟
36.16 این چه صبر است این صبوری از چه روست؟	یا مگر پیش تو این جانت عدوست؟ 
36.17 چون نیاوردی به حیلت حجتی؟	كه مرا عذریست، بس كن ساعتی 
36.18 گفت من از دست نعمت بخش تو	خورده ام چندان كه از شرمم دو تو
36.19 شرمم آمد كه یكی تلخ از كفت	می ننوشم، ای تو صاحب معرفت 
36.20 چون همه اجزایم از انعام تو	رسته اند و غرق دانه و دام تو
36.21 گر ز یك تلخی كنم فریاد و داد	خاك صد ره بر سر اجزام باد
36.22 لذت دست شكر بخشت که داشت	اندر این بطیخ، تلخی كی گذاشت؟ 
36.23 از محبت تلخها شیرین شود	از محبت مسها زرین شود
36.24 از محبت دردها صافی شود	از محبت دردها شافی شود
36.25 * از محبت خارها گل میشود	وز محبت سرکه ها مل میشود 
36.26 * از محبت دار تختی میشود	وز محبت بار بختی میشود 
36.27 * از محبت سجن گلشن میشود	بی محبت روضه گلخن میشود 
36.28 * از محبت نار نوری میشود	وز محبت دیو حوری میشود 
36.29 * از محبت سنگ روغن میشود	بی محبت موم آهن میشود 
36.30 * از محبت حزن شادی میشود	وز محبت غول هادی میشود 
36.31 * از محبت نیش نوشی میشود	وز محبت شیر موشی میشود 
36.32 * از محبت سقم صحت میشود	وز محبت قهر زحمت میشود 
36.33 از محبت مرده زنده می كنند	وز محبت شاه بنده می شود
36.34 این محبت هم نتیجۀ دانش است	كی گزافه بر چنین تختی نشست؟ 
36.35 دانش ناقص كجا این عشق زاد؟	عشق زاید ناقص، اما بر جماد
36.36 بر جمادی رنگ مطلوبی چو دید	از صفیری بانگ محبوبی شنید
36.37 دانش ناقص نداند فرق را	لاجرم خورشید داند برق را
36.38 چونكه ملعون خواند ناقص را رسول	بود در تاویل نقصان عقول 
36.39 زانكه ناقص تن بود مرحوم رحم	نیست بر مرحوم لایق لعن و زخم 
36.40 نقص عقل است آنكه بد رنجوری است	موجب لعنت سزای دوری است 
36.41 زانكه تكمیل خردها دور نیست	لیك تكمیل بدن مقدور نیست 
36.42 كفر و فرعونی هر گبر عنید	جمله از نقصان عقل آمد پدید
36.43 بهر نقصان بدن آمد فرج	در نبی، كه ما علی الاعمی حرج 
36.44 برق آفل باشد و بس بی وفا	آفل از باقی ندانی بی صفا
36.45 برق خندد، بر كه می خندد؟ بگو	بر كسی كه دل نهد بر نور او
36.46 نورهای برق ببریده پی است	آن چو لا شرقی و لا غربی كی است؟ 
36.47 برق خود را یخطف الأبصار دان	نور باقی را همه ابصار دان 
36.48 بر كف دریا فرس را راندن	نامه را در نور برقی خواندن 
36.49 از حریصی، عاقبت نادیدن است	بر دل و بر عقل خود خندیدن است 
36.50 عاقبت بین است عقل از خاصیت	نفس باشد كاو نبیند عاقبت 
36.51 عقل كاو مغلوب نفس، او نفس شد	مشتری مات زحل شد، نحس شد
36.52 هم درین نحسی بگردان این نظر	در كسی كه كرد نحست درنگر
36.53 آن نظر كه بنگرد این جزر و مدّ	او ز نحسی سوی سعدی نقب زد
36.54 زآن همی گرداندت حالی به حال	ضد به ضد پیدا كنان در انتقال 
36.55 * تا که از عسری نبینی خوفها	کی ز یسری بار یابی لطفها ؟ 
36.56 تا كه خوفت زاید از ذات الشمال	لذت ذات الیمین یرجی الرجال 
36.57 تا دو پر باشی كه مرغ یك پره	عاجز آید از پریدن یکسره 
36.58 یا  رها كن، تا نیایم در كلام	یا بده دستور تا گویم تمام 
36.59 ور نه این خواهی نه آن، فرمان تو راست	كس چه داند مر ترا مقصد كجاست؟ 
36.60 جان ابراهیم باید تا به نور	بیند اندر نار فردوس و قصور
36.61 پایه پایه بر رود بر ماه و خور	تا نماند همچو حلقه بند در
36.62 چون خلیل از آسمان هفتمین	بگذرد كه لا أحبّ الآفلین 
36.63 این جهان تن غلط انداز شد	جز مر آن را كاو ز شهوت باز شد

37. تتمۀ قصۀ حاسدان بر غلام خاص سلطان و حقیقت آن
37.1 قصۀ شاه و امیران و حسد	بر غلام خاص و سلطان خرد
37.2 دور ماند از جر، جرار كلام	باز باید گشت و كرد آن را تمام 
37.3 باغبان ملك با اقبال و بخت	چون درختی را نداند از درخت؟ 
37.4 آن درختی را كه تلخ و رد بود	و آن درختی كه یكش هفصد بود
37.5 كی برابر دارد اندر مرتبت؟	چون ببیندشان به چشم عاقبت 
37.6 كان درختان را نهایت چیست بر	گر چه یكسانند این دم در نظر
37.7 شیخ كاو ینظر بنور الله شد	از نهایت وز نخست آگاه شد
37.8 چشم آخر بین ببست از بهر حق	چشم آخر بین گشاد اندر سبق 
37.9 آن حسودان، بد درختان بوده اند	تلخ گوهر، شور بختان بوده اند
37.10 از حسد جوشان و كف می ریختند	در نهانی مكر می انگیختند
37.11 تا غلام خاص را گردن زنند	بیخ او را از زمانه بر كنند
37.12 چون شود فانی چو جانش شاه بود؟	بیخ او در عصمت الله بود
37.13 شاه از آن اسرار واقف آمده	همچو بو بكر ربابی، تن زده 
37.14 در تماشای دل بد گوهران	می زدی خنبك بر آن كوزه گران 
37.15 مكر می سازند قومی حیله مند	تا كه شه را در فقاعی افكنند
37.16 پادشاهی بس عظیم و بی كران	در فقاعی كی بگنجد ای خران؟ 
37.17 از برای شاه دامی دوختند	آخر این تدبیر از او آموختند
37.18 نحس، شاگردی كه با استاد خویش	همسری آغازد و آید به پیش 
37.19 با كدام استاد، استاد جهان	پیش او یكسان و هویدا و نهان 
37.20 چشم او ینظر بنور الله شده	پرده های جهل را خارق بده 
37.21 از دل سوراخ چون كهنه گلیم	پرده ای بندد به پیش آن حكیم 
37.22 پرده می خندد بر او با صد دهان	هر دهانی گشته اشكافی بر آن 
37.23 گوید آن استاد مر شاگرد را	ای كم از سگ، نیستت با من وفا
37.24 خود مرا استا مگیر آهن گسل	همچو خود شاگرد گیر و كوردل 
37.25 نه از منت یاری است در جان و روان؟	بی منت آبی نمی گردد روان 
37.26 پس دل من كارگاه بخت توست	چه شكنی این كارگاه ای نادرست 
37.27 گویی اش پنهان زنم آتش زنه	نی به قلب، از قلب باشد روزنه 
37.28 آخر از روزن ببیند فكر تو	دل گواهی می دهد زین ذكر تو
37.29 لیک در رویت نمالد از كرم	هر چه گویی خندد و گوید نعم 
37.30 او نمی خندد ز ذوق مالشت	او همی خندد بر آن اسگالشت 
37.31 پس خداعی را خداعی شد جزا	كاسه زن، كوزه بخور، اینك سزا
37.32 گر بدی با تو ورا خندۀ رضا	صد هزاران گل شكفتی مر ترا
37.33 چون دل او در رضا آرد عمل	آفتابی دان كه آید در حمل 
37.34 زو بخندد هم نهار و هم بهار	در هم آمیزد شكوفه و سبزه زار
37.35 چون ندانی تو خزان را از بهار	چون بدانی رمز خنده در ثمار؟
37.36 صد هزاران بلبل و قمری نوا	افكنند اندر جهان بی نوا
37.37 چون كه برگ روح خود زرد و سیاه	می نبینی، چون بدانی خشم شاه؟ 
37.38 آفتاب شاه در برج عتاب	می كند روها سیه همچون كتاب 
37.39 آن عطارد را ورقها جان ماست	آن سپیدی، و آن سیه، میزان ماست 
37.40 باز منشوری نویسد سرخ و سبز	تا رهند ارواح از سودا و عجز
37.41 سرخ و سبز افتاد نسخ نو بهار	چون خط قوس و قزح در اعتبار
37.42 * اندر این معنی شنو تو قصه ای	تا بیابی از معانی حصه ای 

38. عكس تعظیم پیغام سلیمان (ع) در دل بلقیس از صورت حقیر هدهد
38.1 رحمت صد تو بر آن بلقیس باد	كه خدایش عقل صد مرده بداد
38.2 هدهدی نامه بیاورد و نشان	از سلیمان چند حرفی با بیان 
38.3 خواند او آن نكتهای با شمول	با حقارت ننگرید اندر رسول 
38.4 چشم هدهد دید و جان عنقاش دید	حس چو كفی دید و دل دریاش دید
38.5 عقل با حس زین طلسمات دو رنگ	چون محمد با ابو جهلان به جنگ 
38.6 كافران دیدند احمد را بشر	چون ندیدند از وی انْشقّ القمر
38.7 خاك زن در دیدۀ حس بین خویش	دیدۀ حس، دشمن عقل است و كیش 
38.8 دیدۀ حس را خدا اعماش خواند	بت پرستش گفت و ضد ماش خواند
38.9 زانكه او كف دید و دریا را ندید	زانكه حالی دید و فردا را ندید
38.10 خواجۀ فردا و حالی پیش او	او نمی بیند ز گنجی یک تسو
38.11 ذره ای ز آن آفتاب آرد پیام	آفتاب آن ذره را گردد غلام 
38.12 قطره ای كز بحر وحدت شد سفیر	هفت بحر آن قطره را باشد اسیر
38.13 گر كف خاكی شود چالاك او	پیش خاكش سر نهد افلاك او
38.14 خاك آدم چونكه شد چالاك حق	پیش خاكش سر نهند املاك حق 
38.15 السّماء انْشقّتْ آخر از چه بود؟	از یكی چشمی كه خاكی بر گشود
38.16 خاك از دردی نشیند زیر آب	خاك بین كز عرش بگذشت از شتاب 
38.17 آن لطافت پس بدان كز آب نیست	جز عطای مبدع وهاب نیست 
38.18 گر كند سفلی، هوا و نار را	ور ز گل او بگذراند خار را
38.19 حاكم است و یفْعل الله ما یشاء	كاو ز عین درد انگیزد دوا
38.20 گر هوا و نار را سفلی كند	تیرگی و دردی و ثقلی كند
38.21 ور زمین و آب را علوی كند	راه گردون را بپا مطوی كند
38.22 * نیست کس را زهره تا گوید، که چون؟	بس جگرها کاندر این ره گشت خون 
38.23 پس یقین شد كه تعزّ منْ تشاء	خاكیی را گفت پرها بر گشا
38.24 آتشی را گفت، رو ابلیس شو	زیر هفتم خاك با تلبیس شو
38.25 آدم خاكی، برو تو بر سما	ای بلیس آتشی، رو تا ثری 
38.26 چار طبع و علت اولی نی ام	در تصرف دائما من باقی ام 
38.27 كار من بی علت است و مستقیم	نیست تقدیرم به علت، ای سقیم 
38.28 عادت خود را بگردانم به وقت	این غبار از پیش بنشانم به وقت 
38.29 بحر را گویم كه هین پر نار شو	گویم آتش را كه رو گلزار شو
38.30 كوه را گویم سبك شو همچو پشم	چرخ را گویم فرو رو پیش چشم 
38.31 گویم ای خورشید مقرون شو به ماه	هر دو را سازم چو دو ابر سیاه 
38.32 چشمۀ خورشید را سازیم خشك	چشمۀ خون را به فن سازیم مشك 
38.33 آفتاب و مه چو دو گاو سیاه	یوغ بر گردن ببنددشان اله 

39. انكار فلسفی در آیه إنْ أصْبح ماؤكمْ غوْرا
39.1 مقرئی می خواند از روی كتاب	 ماؤكمْ غوْرا ز چشمه، بندم آب 
39.2 آب را در غورها پنهان كنم	چشمه ها را خشك و خشكستان كنم 
39.3 آب را در چشمه كه آرد دگر؟	جز من بی مثل با فضل و خطر
39.4 فلسفی منطقی مستهان	میگذشت از سوی مكتب آن زمان 
39.5 چون كه بشنید آیت او، از ناپسند	گفت آریم آب را ما با كلند
39.6 ما بزخم بیل و تیزی تبر	آب را آریم از پستی ز بر
39.7 شب بخفت و دید او یك شیر مرد	زد طپانچه هر دو چشمش كور كرد
39.8 گفت زین دو چشمۀ چشم، ای شقی	با تبر نوری بر آر، ار صادقی؟ 
39.9 روز بر جست و دو چشم كور دید	نور فایض از دو چشمش ناپدید
39.10 گر بنالیدی و مستغفر شدی	نور رفته از كرم ظاهر شدی 
39.11 لیك استغفار هم در دست نیست	ذوق توبه، نقل هر سر مست نیست 
39.12 زشتی اعمال و شومی جحود	راه توبه بر دل او بسته بود
39.13 دل به سختی همچو روی سنگ گشت	چون شكافد توبه آن را بهر كشت 
39.14 چون شعیبی كو؟ كه تا او از دعا	بهر كشتن خاك سازد كوه را
39.15 از نیاز و اعتقاد آن خلیل	گشت ممكن امر صعب و مستحیل 
39.16 یا به دریوزۀ مقوقس، از رسول	سنگ لاخی مزرعی شد، با اصول 
39.17 همچنین بر عكس، آن انكار مرد	مس كند زر را و، صلحی را نبرد
39.18 كهربای مسخ آمد این دغا	خاك قابل را كند سنگ و حصا
39.19 هر دلی را سجده هم دستور نیست	مزد رحمت قسم هر مزدور نیست 
39.20 هین بپشتی آن مكن جرم و گناه	كه كنم توبه، در آیم در پناه 
39.21 می بباید تاب و آبی توبه را	شرط شد برق و سحابی توبه را
39.22 آتش و آبی بباید میوه را	واجب آمد ابر و برق این شیوه را
39.23 تا نباشد برق دل و ابر دو چشم	كی نشیند آتش تهدید و خشم؟ 
39.24 * تا نباشد گریۀ ابر از مطر	تا نباشد خندۀ برق، ای پسر 
39.25 كی بروید سبزۀ ذوق وصال؟	كی بجوشد چشمه ها ز آب زلال؟ 
39.26 كی گلستان راز گوید با چمن؟	كی بنفشه عهد بندد با سمن؟ 
39.27 كی چناری كف گشاید در دعا؟	كی درختی سر فشاند در هوا؟
39.28 كی شكوفه آستین پر نثار	بر فشاندن گیرد ایام بهار؟
39.29 كی فروزد لاله را رخ همچو خون؟	كی گل از كیسه بر آرد زر برون؟ 
39.30 كی بیاید بلبل و گل بو كند؟	كی چو طالب فاخته كوكو كند؟
39.31 كی بگوید لكلك آن لك لك به جان؟	لك چه باشد؟ ملك لک، ای مستعان 
39.32 كی نماید خاك اسرار ضمیر؟	كی شود چون آسمان بستان منیر؟
39.33 از كجا آورده اند این حله ها؟	من كریم، من رحیم، كلها
39.34 آن لطافتها نشان شاهدی است	آن نشان پای مرد عابدی است 
39.35 آن شود شاد از نشان، كاو دید شاه	چون ندید او را، نباشد انتباه 
39.36 روح آن كس كاو به هنگام أ لسْت	دید رب خویش و شد بی خویش و مست 
39.37 او شناسد بوی می، كاو می بخورد	چون نخورد او می، چه داند بوی كرد؟
39.38 زانكه حكمت همچو ناقۀ ضاله است	همچو دلالان شهان را داله است 
39.39 تو ببینی خواب در یك خوش لقا	كاو دهد وعده و نشانی مر ترا
39.40 كه مراد تو شود اینك نشان	كه بپیش آید ترا فردا فلان 
39.41 یك نشانی آن كه او باشد سوار	یك نشانی كه ترا گیرد كنار
39.42 یك نشانی كه بخندد پیش تو	یك نشان كه دست بندد پیش تو
39.43 یك نشانی اینکه این خواب از هوس	چون شود فردا نگویی پیش كس 
39.44 زان نشان با والد یحیی بگفت	كه نیایی تا سه روز اصلا به گفت 
39.45 تا سه شب خامش كن این نیك و بدت	این نشان باشد كه یحیی آیدت 
39.46 دم مزن سه روز از این ای نیک خو	كاین سكوت است آیت مقصود تو
39.47 هین میاور این نشان را تو به گفت	وین سخن را دار اندر دل نهفت 
39.48 این نشانها گویدش همچون شكر	این چه باشد؟ صد نشانهای دگر
39.49 این نشان  آن بود، كان ملك و جاه	كه همی جویی بیابی از اله 
39.50 آن كه می گریی به شبهای دراز	و انكه می سوزی سحرگه در نیاز
39.51 آن كه بی آن روز تو تاریك شد	همچو دوكی گردنت باریك شد
39.52 وآنکه دادی وآنچه داری، در زكات	چون زكات پاك بازان رختهات 
39.53 رختها دادی و خواب و رنگ رو	سر فدا كردی و گشتی همچو مو
39.54 چند در آتش نشستی همچو عود	چند پیش تیغ رفتی همچو خود
39.55 زین چنین بی چارگیها صد هزار	خوی عشاق است و ناید در شمار
39.56 * چونکه اندر خواب دیدی حالها	آنکه بودی آرزویش سالها 
39.57 چون كه شب این خواب دیدی روز شد	از امید آن دلت پیروز شد
39.58 چشم گردان كرده ای بر چپ و راست	كان نشان و آن علامتها كجاست ؟
39.59 بر مثال برگ می لرزی، كه وای	گر رود روز و نشان ناید به جای 
39.60 می دوی در كوی و بازار و سرا	چون كسی كاو گم كند گوساله را
39.61 خواجه، خیر است این دوادو، چیستت؟	گم شده اینجا كه داری كیستت؟ 
39.62 گویی اش خیر است لیكن خیر من	كس نشاید كه بداند غیر من 
39.63 گر بگویم یك نشانم، فوت شد	چون نشان شد فوت، وقت موت شد
39.64 بنگری در روی هر مرد سوار	گویدت منگر مرا دیوانه وار
39.65 گویی اش من صاحبی گم كرده ام	رو به جستجوی او آورده ام 
39.66 دولتت پاینده بادا ای سوار	رحم كن بر عاشقان معذور دار
39.67 چون طلب كردی به جد، آمد نظر	جد خطا نكند، چنین آمد خبر
39.68 ناگهان آمد سواری نیك بخت	پس گرفت اندر كنارت، سخت سخت 
39.69 تو شدی بی هوش و افتادی به طاق	بی خبر گفت، اینت سالوس و نفاق 
39.70 او چه می بیند در او، این شور چیست؟	او نداند كان نشان وصل كیست 
39.71 این نشان در حق او باشد كه دید	آن دگر را، كی نشان آید پدید؟
39.72 هر زمان كز وی نشانی می رسد	شخص را جانی به جانی میرسید
39.73 ماهی آواره  را پیش آمد آب	این نشانها تلْك آیات الكتاب 
39.74 پس نشانیها كه اندر انبیاست	خاص آن جان را بود كاو آشناست 
39.75 این سخن ناقص بماند و بی قرار	دل ندارم، بی دلم، معذور دار
39.76 ذره ها را كی تواند كس شمرد	خاصه آن، كاو عشق از وی عقل برد
39.77 می شمارم برگهای باغ را	می شمارم بانگ كبك و زاغ را
39.78 در شمار اندر نیاید لیك من	می شمارم بهر رشد ممتحن 
39.79 نحس كیوان یا كه سعد مشتری	ناید اندر حصر، گر چه بشمری 
39.80 لیك هم بعضی از این هر دو اثر	شرح باید كرد بهر نفع و ضر
39.81 تا شود معلوم آثار قضا	شمه ای مر اهل سعد و نحس را
39.82 طالع  آن كس كه باشد مشتری	شاد گردد از نشاط و سروری 
39.83 وانكه را طالع زحل از هر شرور	احتیاطش لازم آید در امور
39.84 گر نگویم آن زحل استاره را	ز آتشش سوزد مر آن بی چاره را
39.85 * بس کن ای بیهوده تا زان آفتاب	آتشی ناید به یکباره بتاب
39.86 * از کواکب در سپهر بی کران	در دمی نی نور ماند نی نشان 
39.87 * آنچه بر دارد، بدان مشغول شو	وز دگر گفتارها معزول شو 
39.88 * جنبش اختر نیاید جز عقیم	بر ندارد جز که آن لطف عمیم 
39.89 اذْكروا الله، شاه ما دستور داد	اندر آتش دید ما را، نور داد
39.90 گفت اگر چه پاكم از ذكر شما	نیست لایق مر مرا تصویرها
39.91 لیك هرگز مست تصویر و خیال	در نیابد ذات ما را بی مثال 
39.92 ذكر جسمانه خیال ناقص است	وصف شاهانه از آنها خالص است 
39.93 شاه را گوید كسی جولاه نیست	این چه مدح است؟ این مگر آگاه نیست 

40. مناجات کردن شبان با حق تعالی در عهد موسی علیه السلام
40.1 دید موسی یك شبانی را به راه	كاو همی گفت ای کریم و ای اله 
40.2 تو كجائی تا شوم من چاكرت؟	چارقت دوزم كنم شانه سرت 
40.3 * ای خدای من فدایت جان من	جمله فرزندان و خان و مان من 
40.4 * تو کجائی تا که خدمتها کنم؟	جامه ات را دوزم و بخیه زنم 
40.5 جامه ات شویم شپشهایت كشم	شیر پیشت آورم ای محتشم 
40.6 * ور تو را بیمارئی آید به پیش	من تو را غمخوار باشم همچو خویش 
40.7 دستكت بوسم بمالم پایكت	وقت خواب آید، بروبم جایكت 
40.8 * گر بدانم خانه ات را من مدام	روغن و شیرت بیارم صبح و شام 
40.9 * هم پنیر و نانهای روغنین	خمرها، چغراتهای نازنین 
40.10 * سازم و آرم به پیشت صبح و شام	از من آوردن،  ز تو خوردن تمام 
40.11 ای فدای تو همه بزهای من	ای به یادت هی هی و هیهای من 
40.12 زین نمط بیهوده می گفت آن شبان	گفت موسی با كی استت؟ ای فلان 
40.13 گفت با آن كس كه ما را آفرید	این زمین و چرخ از او آمد پدید
40.14 گفت موسی، های خیره سر شدی	خود مسلمان ناشده كافر شدی 
40.15 این چه ژاژ است؟ این چه كفر است و فشار؟	پنبه ای اندر دهان خود فشار
40.16 گند كفر تو جهان را  گنده كرد	كفر تو دیبای دین را ژنده كرد
40.17 چارق و پا، تا به لایق مر تراست	آفتابی را چنینها، كی رواست؟ 
40.18 گر نبندی زین سخن تو حلق را	آتشی آید بسوزد خلق را
40.19 آتشی گر نامدست، این دود چیست؟	جان سیه گشته، روان مردود، چیست؟ 
40.20 گر همی دانی كه یزدان داور است	ژاژ و گستاخی، تو را چون باور است؟ 
40.21 دوستی بی خرد، خود دشمنی است	حق تعالی زین چنین خدمت غنی است 
40.22 با كه می گویی تو این؟ با عم و خال	جسم و حاجت در صفات ذو الجلال 
40.23 شیر او نوشد كه در نشو و نماست	چارق او پوشد كه او محتاج پاست 
40.24 ور برای بنده است این گفت وگو	آنكه حق گفت او من است و، من خود او
40.25 آن كه گفت، انی مرضت لم تعد	من شدم رنجور، او تنها نشد
40.26 آن كه بی یسمع و بی یبصر شدست	در حق آن بنده این هم بیهدست 
40.27 بی ادب گفتن سخن با خاص حق	دل بمیراند سیه دارد ورق 
40.28 گر تو مردی را بخوانی فاطمه	گر چه یك جنسند مرد و زن همه 
40.29 قصد خون تو كند تا ممكن است	گر چه خوش خوی و حلیم و ساكن است 
40.30 فاطمه مدح است، در حق زنان	مرد را گویی، بود زخم سنان 
40.31 دست و پا در حق ما استایش است	در حق پاكی حق، آلایش است 
40.32 لمْ یلدْ لمْ یولدْ او را لایق است	والد و مولود را او خالق است 
40.33 هر چه جسم آمد، ولادت وصف اوست	هر چه مولود است، او زین سوی جوست 
40.34 زانكه از كون و فساد است و مهین	حادث است و محدثی خواهد یقین 
40.35 گفت ای موسی، دهانم دوختی	و ز پشیمانی تو جانم سوختی 
40.36 جامه را بدرید و آهی كرد تفت	سر نهاد اندر بیابانی و رفت 

41. عتاب كردن حق تعالی با موسی علیه السلام از بهر آن شبان
41.1 وحی آمد سوی موسی از خدا	بندۀ ما را ز ما كردی جدا
41.2 تو برای وصل كردن آمدی	نی برای فصل كردن آمدی 
41.3 تا توانی پا منه اندر فراق	أبغض الأشیاء عندی، الطلاق 
41.4 هر كسی را سیرتی بنهاده ایم	هر كسی را اصطلاحی داده ایم 
41.5 در حق او مدح و در حق تو ذم	در حق او شهد و در حق تو سم 
41.6 * در حق او نور و در حق تو نار	در حق او ورد و در حق تو خار 
41.7 * در حق او نیک و در حق تو بد	در حق او قرب و در حق تو رد
41.8 ما بری از پاك و ناپاكی همه	از گران جانی و چالاكی همه 
41.9 من نكردم خلق تا سودی كنم	بلكه تا بر بندگان جودی كنم 
41.10 هندوان را اصطلاح هند مدح	سندیان را اصطلاح سند مدح 
41.11 من نگردم پاك از تسبیحشان	پاك هم ایشان شوند و در فشان 
41.12 ما برون را ننگریم و قال را	ما درون را بنگریم و حال را
41.13 ناظر قلبیم، اگر خاشع بود	گر چه گفت لفظ، ناخاضع بود
41.14 زانكه دل جوهر بود، گفتن عرض	پس طفیل آمد عرض، جوهر غرض 
41.15 چند ازین الفاظ و اضمار و مجاز	سوز خواهم، سوز، با آن سوز ساز
41.16 آتشی از عشق در جان بر فروز	سربسر فكر و عبارت را بسوز
41.17 موسیا، آداب دانان دیگرند	سوخته جان و روانان دیگرند
41.18 عاشقان را هر نفس سوزیدنیست	بر ده ویران، خراج و عشر نیست 
41.19 گر خطا گوید، و را خاطی مگو	گر بود پر خون شهید، او را مشو
41.20 خون شهیدان را ز آب اولی تر است	این خطا از صد ثواب اولی تر است 
41.21 در درون كعبه رسم قبله نیست	چه غم ار غواص را پاچیله نیست 
41.22 تو ز سر مستان قلاویزی مجو	جامه چاكان را، چه فرمایی رفو
41.23 ملت عشق از همه دینها جداست	عاشقان را مذهب و ملت خداست 
41.24 لعل را گر مهر نبود، باك نیست	عشق در دریای غم، غمناك نیست 

42. وحی آمدن بموسی علیه السلام از بهر عذر آن شبان
42.1 بعد از آن در سرّ موسی حق نهفت	رازهایی كان نمی آید بگفت 
42.2 بر دل موسی سخنها ریختند	دیدن و گفتن به هم آمیختند
42.3 چند بی خود گشت و چند آمد به  خود	چند پرید از ازل سوی ابد
42.4 بعد از این، گر شرح گویم، ابلهیست	زانكه شرح این ورای آگهیست 
42.5 ور بگویم، عقلها را بر كند	ور نویسم، بس قلمها بشكند
42.6 * ور بگویم شرحهای معتبر	تا قیامت باشد آن بس مختصر 
42.7 * لاجرم کوتاهکردم من زبان	گر تو خواهی از درون خود بخوان 
42.8 چونكه موسی این عتاب از حق شنید	در بیابان در پی چوپان دوید
42.9 بر نشان پای آن سرگشته راند	گرد از پردۀ بیابان بر فشاند
42.10 گام پای مردم شوریده  خود	هم ز گام دیگران پیدا بود
42.11 یك قدم چون رخ، ز بالا تا نشیب	یك قدم چون پیل، رفته بر اریب 
42.12 گاه چون موجی، بر افرازان علم	گاه چون ماهی، روانه بر شكم 
42.13 گاه بر خاكی نوشته حال  خود	همچو رمّالی كه رملی بر زند
42.14 * گاه حیران ایستاده، گه دوان	گاه غلطان همچو گوی از صولجان 
42.15 عاقبت دریافت او را و بدید	گفت مژده ده كه دستوری رسید
42.16 هیچ آدابی و ترتیبی مجو	هر چه میخواهد دل تنگت بگو
42.17 كفر تو دین است، و دینت نور جان	ایمنی، و ز تو جهانی در امان 
42.18 ای معاف یفْعل الله ما یشاء	بی محابا رو، زبان را بر گشا
42.19 گفت ای موسی از آن بگذشته ام	من كنون در خون دل آغشته ام 
42.20 من ز سدرۀ منتهی بگذشته ام	صد هزاران ساله زآنسو رفته ام 
42.21 تازیانه بر زدی، اسبم بگشت	گنبدی كرد و ز گردون بر گذشت 
42.22 محرم ناسوت ما لاهوت باد	آفرین بر دست و بر بازوت باد
42.23 حال من اكنون برون از گفتن است	آنچه می گویم نه احوال من است 
42.24 نقش می بینی كه در آیینه ایست	نقش توست آن نقش، آن آیینه نیست 
42.25 دم كه مرد نائی اندر نای كرد	در خور نای است، نی در خورد مرد
42.26 هان و هان، گر حمد گوئی، گر سپاس	همچو نافرجام آن چوپان شناس 
42.27 حمد تو نسبت بدان، گر بهتر است	لیك آن نسبت به حق هم ابتر است 
42.28 چند گوئی؟ چون غطا برداشتند	كاین نبوده آنچه می پنداشتند
42.29 این قبول ذكر تو، از رحمت است	چون نماز مستحاضه رخصت است 
42.30 با نماز او بیالودست خون	ذكر تو آلودۀ تشبیه و چون 
42.31 خون پلید است و به آبی میرود	لیك باطن را نجاستها بود
42.32 كان به غیر آب لطف كردگار	كم نگردد از درون مرد كار
42.33 در سجودت كاش رو گردانیی	معنی سبحان ربی دانیی 
42.34 كای سجودم چون وجودم ناسزا	مر بدی را تو نكویی ده جزا
42.35 این زمین از حلم حق دارد اثر	تا نجاست برد و، گلها داد بر
42.36 تا بپوشد آن پلیدیهای ما	در عوض بر روید از وی غنچه ها
42.37 پس چو كافر دید، كاو در داد و جود	كمتر و بیمایه تر از خاك بود
42.38 از وجود او گل و میوه نرست	جز فساد جمله پاكیها نجست 
42.39 گفت، واپس رفته ام من در ذهاب	حسرتا، یا لیتنی كنت تراب 
42.40 كاش از خاكی، سفر نگزیدمی	همچو خاكی، دانه ای می چیدمی 
42.41 چون سفر كردم، مرا راه آزمود	زین سفر كردن ره آوردم چه بود؟
42.42 زآن همه میلش سوی خاك است، كاو	در سفر سودی نبیند پیش رو
42.43 روی واپس كردنش از حرص و آز	در ره او هیچ، نه صدق و نیاز
42.44 هر گیا را، كش بود میل علا	در مزید است و حیات و در نما
42.45 چون كه گردانید سر سوی زمین	در كمی و خشكی و نقص و غبین 
42.46 میل روحت، چون سوی بالا بود	در تزاید، مرجعت آنجا بود
42.47 ور نگونساری، سرت سوی زمین	آفلی حق لا یحب الآفلین 

43. سوال موسی از حق تعالی در سرّ غلبۀ ظالمان
43.1 گفت موسی، ای كریم كارساز	ای كه یك دم ذكر تو عمر دراز
43.2 نقش كژمژ دیدم اندر آب و گل	چون ملائك، اعتراضی كرد دل 
43.3 كه چه مقصود است نقشی ساختن؟	و اندر آن تخم فساد انداختن 
43.4 آتش ظلم و فساد افروختن	مسجد و سجده كنان را سوختن 
43.5 مایۀ خونابه و زردآبه را	جوش دادن از برای لابه را
43.6 من یقین دانم كه عین حكمت است	لیك مقصودم عیان و رویت است 
43.7 آن یقین میگویدم، خاموش كن	حرص رویت گویدم نی، جوش كن 
43.8 مر ملایك را نمودی سرّ خویش	كاین چنین نوشی همی ارزد به نیش 
43.9 عرضه كردی نور آدم را عیان	بر ملایك گشت مشكلها بیان 
43.10 حشر تو گوید، كه سر مرگ چیست	میوه ها گویند، سر برگ چیست 
43.11 سّر خون و نطفه حسن، آدمیست	سابق هر بیشئی، آخر كمیست 
43.12 لوح را اول بشوید بی وقوف	آنگهی بروی نویسد او حروف 
43.13 خون كند دل را ز اشك مستهان	بر نویسد بر وی اسرار، آن گهان 
43.14 وقت شستن لوح را باید شناخت	كه مر آن را دفتری خواهند ساخت 
43.15 چون اساس خانه ای می افکنند	اولین، بنیاد را بر می كنند
43.16 گل بر آرند اول از قعر زمین	تا به آخر بر كشی ماء معین 
43.17 از حجامت، كودكان گریند زار	كه نمی دانند ایشان سرّ كار
43.18 مرد خود زر میدهد حجّام را	می نوازد نیش خون آشام را
43.19 میدود حمال زی بار گران	میرباید بار را از دیگران 
43.20 جنگ حمالان برای بار بین	این چنین است، اجتهاد كار بین 
43.21 چون گرانیها اساس راحت است	تلخها هم پیشوای نعمت است 
43.22 حفت الجنة، بمكروهاتنا	حفت النیران، من شهواتنا
43.23 تخم  مایۀ آتشت، شاخ تر است	سوختۀ آتش قرین كوثر است 
43.24 هر كه در زندان قرین محنتیست	آن جزای لقمه ای و شهوتیست 
43.25 هر كه در قصری قرین دولتیست	آن جزای كارزار و محنتیست 
43.26 هر كه را دیدی به زرّ و سیم  فرد	دان كه اندر كسب كردن صبر كرد
43.27 آن كه بیرون از طبایع جان اوست	منصب خرق سببها آن  اوست 
43.28 بی سبب بیند چو دیده شد گذار	تو كه در حسی، سبب را گوش دار
43.29 بی سبب بیند، نه از آب و گیا	چشم چشمه، معجزات انبیا
43.30 این سبب همچون طبیب است و علیل	این سبب همچون چراغ است و فتیل 
43.31 شب چراغت را فتیلی نو بتاب	پاك دان زینها چراغ آفتاب 
43.32 رو تو كهگل ساز بهر سقف خان	سقف گردون را ز كهگل پاك دان 
43.33 وه كه چون دل دار ما غم سوز شد	خلوت شب در گذشت و روز شد
43.34 جز به شب جلوه نباشد ماه را	جز به درد دل مجو دل خواه را
43.35 ترك عیسی كرده، خر پرورده ای	لاجرم چون خر، برون پرده ای 
43.36 طالع عیسی است علم و معرفت	طالع خر نیست، ای تو خر صفت 
43.37 نالۀ خر بشنوی رحم آیدت	پس ندانی، خر خری فرمایدت 
43.38 رحم بر عیسی كن و ،بر خر مكن	طبع را بر عقل خود سرور مكن 
43.39 طبع را هل، تا بگرید زار زار	تو از او بستان و، وام جان گزار
43.40 سالها خربنده بودی، بس بود	زانكه خربنده ز خر واپس بود
43.41 ز "اخروهنّ"، مرادش نفس توست	كاو به آخر باید و، عقلت نخست 
43.42 هم مزاج خر شدست، این عقل پست	فكرش اینكه، چون علف آرد بدست؟ 
43.43 آن خر عیسی، مزاج دل گرفت	در مقام عاقلان منزل گرفت 
43.44 زانكه غالب، عقل بود و خر ضعیف	از سوار زفت گردد، خر نحیف 
43.45 و ز ضعیفی  عقل تو، ای خر بها	این خر پژمرده گشتست اژدها
43.46 گر ز عیسی گشته ای رنجور دل	هم از او صحت رسد، او را مهل 
43.47 ای مسیح خوش نفس، چونی ز رنج؟	كه نبود اندر جهان، بی رنج، گنج 
43.48 چونی ای عیسی ز دیدار یهود؟	چونی ای یوسف ز اخوان حسود؟
43.49 تو شب و روز از پی این قوم غمر	چون شب و روزی، مدد بخشای عمر
43.50 آه از این صفرائیان بی هنر	چه هنر زاید ز صفرا؟ درد سر
43.51 تو همان كن كه كند خورشید شرق	ما نفاق و حیله و دزدی و زرق 
43.52 تو عسل، ما سركه در دنیا و دین	دفع این صفرا بود، سركنگبین 
43.53 سركه افزودیم ما قوم زحیر	تو عسل بفزا، كرم را وامگیر
43.54 این سزید از ما، چنین آمد ز ما	ریگ اندر چشم چه افزاید؟ عما
43.55 آن سزد از تو أیا كحل عزیز	كه بیابد از تو هر ناچیز چیز
43.56 ز آتش این ظالمانت، دل كباب	از تو جمله اهد قومی بد خطاب 
43.57 كان عودی، در تو گر آتش زنند	این جهان از عطر و ریحان آگنند
43.58 تو نه آن عودی كز آتش كم شود	تو نه آن روحی كه اسیر غم شود
43.59 عود سوزد، كان  عود از سوز، دور	باد، كی حمله برد بر اصل نور؟
43.60 ای ز تو مر آسمانها را صفا	ای جفای تو نكوتر از وفا
43.61 زانكه از عاقل جفایی گر رود	از وفای جاهلان آن به بود
43.62 * عاقل آرد معرفت را در میان	جاهل آرد معرفت را بر زبان 
43.63 گفت پیغمبر، عداوت از خرد	بهتر از مهری كه از جاهل رسد
43.64 * دوستی با مردم دانا نکوست	دشمن دانا به از نادان   دوست 

44. رنجانیدن امیری خفته ای را كه مار در دهانش رفته بود
44.1 عاقلی بر اسب می آمد سوار	در دهان خفته ای میرفت مار
44.2 آن سوار آن را بدید و میشتافت	تا رماند مار را، فرصت نیافت 
44.3 چون كه از عقلش فراوان بد مدد	چند دبوسی قوی بر خفته زد
44.4 * خفته از خواب گران چون برجهید	یک سوار ترک با دبوس دید 
44.5 * خفته زآن ضرب گران برجست زود	گشت حیران، گفت آیا این چه بود؟ 
44.6 * بی محابا  ترک دبوسی گران	چونکه افزون کوفت، او شد زو روان 
44.7 برد او را زخم آن دبوس سخت	زو گریزان تا به زیر یك درخت 
44.8 سیب پوسیده بسی بد ریخته	گفت از این خور، ای به درد آویخته 
44.9 سیب چندان مرد را در خورد داد	كز دهانش باز بیرون می فتاد
44.10 بانگ می زد، کای امیر، آخر چرا	قصد من كردی؟ چه کردم مر تورا ؟
44.11 گر ترا  ز اصل است با جانم ستیز	تیغ زن یك بارگی خونم بریز
44.12 شوم ساعت كه شدم بر تو پدید	ای خنك آن را كه روی تو ندید
44.13 بی جنایت، بی گنه، بی بیش و كم	ملحدان جایز ندارند این ستم 
44.14 می جهد خون از دهانم با سخن	ای خدا، آخر مكافاتش تو كن 
44.15 هر زمان می گفت او نفرین نو	اوش میزد، كاندر این صحرا بدو
44.16 زخم دبوس و سوار همچو باد	میدوید و باز در رو می فتاد
44.17 ممتلی و خوابناك و سست بد	پا و رویش صد هزاران زخم شد
44.18 تا شبانگه می كشید و می گشاد	تا ز صفرا، قی شدن بر وی فتاد
44.19 زو بر آمد خورده ها، زشت و نكو	مار با آن خورده بیرون جست از او
44.20 چون بدید از خود برون آن مار را	سجده آورد آن نكو كردار را
44.21 سهم آن مار سیاه زشت زفت	چون بدید، آن دردها از وی برفت 
44.22 گفت خود تو جبرییل رحمتی	یا خدایی كه ولی نعمتی 
44.23 ای مبارك ساعتی كه دیدی ام	مرده بودم جان نو بخشیدی ام 
44.24 ای خنك آن را كه بیند روی تو	یا در افتد ناگهان در كوی تو
44.25 تو مرا جویان مثال مادران	من گریزان از تو مانند خران 
44.26 خر گریزد از خداوند از خری	صاحبش در پی ز نیكو گوهری 
44.27 نه از پی سود و زیان می جویدش	لیك تا گرگش ندرد، یا ددش 
44.28 ای روان پاك بستوده ترا	چند گفتم ژاژ و بیهوده ترا؟
44.29 ای خداوند و، شهنشاه و، امیر	من نگفتم، جهل من گفت، آن مگیر
44.30 شمه ای زین حال اگر دانستمی	گفتن بیهوده كی تانستمی 
44.31 بس ثنایت گفتمی ای خوش خصال	گر مرا یك رمز میگفتی ز حال 
44.32 لیك خامش كرده می آشوفتی	خامشانه بر سرم میكوفتی 
44.33 شد سرم كالیوه، عقل از سر بجست	خاصه این سر را، كه مغزش كمتر است 
44.34 عفو كن ای خوب روی  خوب كار	آن چه گفتم از جنون، اندر گذار
44.35 گفت اگر من گفتمی رمزی از آن	زهرۀ تو آب گشتی آن زمان 
44.36 گر ترا من گفتمی اوصاف مار	ترس از جانت بر آوردی دمار
44.37 مصطفی فرمود، گر گویم به راست	شرح آن دشمن كه در جان شماست 
44.38 زهره های پر دلان هم بر درد	نی رود ره، نی غم كاری خورد
44.39 نی دلش را تاب ماند در نیاز	نه تنش را قوت صوم و نماز
44.40 همچو موشی پیش گربه لا شود	همچو میشی، پیش گرگ از جا رود
44.41 اندر او نی حیله ماند، نی روش	پس كنم ناگفته تان من پرورش 
44.42 همچو بو بكر ربابی تن زنم	دست چون داود در آهن زنم 
44.43 تا محال از دست من حالی شود	مرغ پر بركنده را بالی شود
44.44 چون ید الله فوْق أیدیهمْ بود	دست ما را دست خود فرمود احد
44.45 پس مرا دست دراز آمد یقین	بر گذشته ز آسمان هفتمین 
44.46 دست من بنمود بر گردون هنر	مقریا بر خوان كه انْشقّ القمر
44.47 این صفت هم بهر ضعف عقلهاست	با ضعیفان شرح قدرت كی رواست 
44.48 خود بدانی چون بر آری سر ز خواب	ختم شد و الله أعلم بالصواب 
44.49 * گر تو را من گفتمی این ماجرا	آن دم از تو جان تو گشتی جدا 
44.50 مر ترا نی قوت خوردن بدی	نی ره و پروای قی كردن بدی 
44.51 می شنیدم فحش و خر می راندم	رب یسّر، زیر لب می خواندم 
44.52 از سبب گفتن مرا دستور، نه	ترك تو گفتن مرا مقدور، نه 
44.53 هر زمان می گفتم از درد درون	اهد قومی إنهم لا یعلمون 
44.54 سجده ها می كرد آن رسته ز رنج	كای سعادت، ای مرا اقبال و گنج 
44.55 از خدا یابی جزاها ای شریف	قوت شكرت ندارد این ضعیف 
44.56 شكر، حق گوید ترا، ای پیشوا	آن لب و چانه ندارم، وآن نوا
44.57 دشمنیّ عاقلان، زین سان بود	زهر ایشان، ابتهاج جان بود
44.58 دوستیّ ابلهان، رنج و ضلال	این حكایت بشنو از بهر مثال 

45. حکایت آن مرد ابله که مغرور بود بر تملق خرس
45.1 اژدهایی خرس را در می كشید	شیر مردی رفت و فریادش رسید
45.2 شیر مردانند در عالم مدد	آن زمان كافغان  مظلومان رسد
45.3 بانگ مظلومان ز هر جا بشنوند	آن طرف چون رحمت حق میدوند
45.4 آن ستونهای خللهای جهان	آن طبیبان مرضهای نهان 
45.5 محض مهر و داوری و رحمتند	همچو حق، بی علت و بی رشوتند
45.6 این چه یاری می كنی یك بارگیش؟	گوید از بهر غم و بی چارگیش 
45.7 مهربانی شد شكار شیر مرد	در جهان دارو نجوید غیر درد
45.8 هر كجا دردی، دوا آن جا رود	هر كجا فقری، نوا آنجا رود
45.9 * هر کجا مشکل، جواب آنجا رود	هر کجا پستیست، آب آنجا دود 
45.10 * آب کم جو، تشنگی آور بدست	تا بجوشد آبت از بالا و پست 
45.11 * تا سقاهم ربهم آید خطاب	تشنه باش، الله اعلم بالصواب 
45.12 آب رحمت بایدت، رو پست شو	و آنگهان خور خمر رحمت، مست شو
45.13 رحمت اندر رحمت آمد تا به سر	بر یكی رحمت فرو ما، ای پسر
45.14 چرخ را در زیر پا آر، ای شجاع	بشنو از فوق فلك، بانگ سماع 
45.15 پنبۀ وسواس بیرون كن ز گوش	تا به گوشت آید از گردون خروش 
45.16 پاك كن دو چشم را از موی عیب	تا ببینی باغ و سروستان  غیب 
45.17 دفع كن از مغز و از بینی زكام	تا كه ریح الله در آید در مشام 
45.18 هیچ مگذار از تب و صفرا اثر	تا بیابی از جهان طعم شكر
45.19 داروی مردی كن و عنین مپوی	تا برون آیند صد گون خوب روی 
45.20 كندۀ تن را، ز پای جان بكن	تا كند جولان به گرد آن چمن 
45.21 غل بخل از دست و گردن دور كن	بخت نو دریاب از چرخ كهن 
45.22 ور نمی تانی به كعبۀ لطف، پر	عرضه كن بی چارگی بر چاره گر
45.23 زاری و گریه قوی سرمایه ای است	رحمت كلی قوی تر دایه ای است 
45.24 دایه و مادر بهانه جو بود	تا كه كی آن طفل گریان میشود
45.25 طفل حاجات شما را آفرید	تا بنالید و شود شیرش پدید
45.26 گفت ادْعوا الله، بی زاری مباش	تا بجوشد شیرهای مهرهاش 
45.27 های هوی باد و شیر افشان ابر	در غم مایند، یك ساعت تو صبر
45.28 فی السّماء رزْقكمْ نشنیده ای؟	اندر این پستی چه بر چفسیده ای؟ 
45.29 ترس و نومیدیت دان، آواز غول	می كشد گوش تو تا قعر سفول 
45.30 هر ندایی كه ترا بالا كشید	آن ندائی دان كه از بالا رسید
45.31 هر ندایی كه ترا حرص آورد	بانگ گرگی دان كه او مردم درد
45.32 این بلندی نیست از روی مكان	این بلندیهاست سوی عقل و جان 
45.33 هر سبب بالاتر آمد از اثر	سنگ و آهن، فایق آمد بر شرر
45.34 آن فلانی فوق آن سركش نشست	گر چه در صورت به پهلویش نشست 
45.35 فوقی آنجاست از روی شرف	جای دور از صدر باشد مستخف 
45.36 سنگ و آهن زین جهت كه سابق اند	در عمل هنگام فوقی لایق اند 
45.37 و آن شرر از روی مقصودی خویش	ز آهن و سنگ است زین رو پیش و بیش 
45.38 سنگ و آهن اول و، پایان شرر	لیك این هر دو تنند و، جان شرر
45.39 آن شرر گر در زمان واپس تر است	در صفت از سنگ و آهن برتر است 
45.40 در زمان شاخ از ثمر سابق تر است	در هنر از شاخ او فایق تر است 
45.41 چون كه مقصود از شجر آمد ثمر	پس ثمر اول بود، آخر شجر
45.42 * سوی خرس و اژدها گردیم باز	زانکه طولی دارد اضمار و مجاز 
45.43 خرس چون فریاد كرد از اژدها	شیر مردی كرد از چنگش رها
45.44 حیلت و مردی بهم دادند پشت	اژدها را او بدین قوت بكشت 
45.45 * اژدها را او بدین حیلت ببست	تا که آن خرس از هلاک تن برست 
45.46 اژدها را هست قوت، حیله نیست	لیک فوق حیلۀ تو حیله ای است 
45.47 * ماکران بسیار، لیکن باز بین	در نبی، والله  خیر الماکرین 
45.48 حیلۀ خود را چو دیدی، باز رو	كز كجا آمد، سوی آغاز رو
45.49 هر چه در پستی است، آمد از علا	چشم را سوی بلندی نه، هلا
45.50 روشنی بخشد نظر اندر علا	گر چه اول خیرگی آرد، بلا 
45.51 چشم را در روشنایی خوی كن	گر نه خفاشی نظر آن سوی كن 
45.52 عاقبت بینی نشان نور توست	شهوت حالی حقیقت گور توست 
45.53 عاقبت بینی، كه صد بازی بدید	مثل آن نبود كه یك بازی شنید
45.54 ز آن یكی بازی چنان مغرور شد	كز تكبر ز اوستادان دور شد
45.55 سامری وار، آن هنر در خود چو دید	او ز موسی از تكبر سر كشید
45.56 او ز موسی آن هنر آموخته	وز معلم چشم را بر دوخته 
45.57 لاجرم موسی، دگر بازی نمود	تا كه آن بازی او جانش ربود
45.58 ای بسا دانش كه اندر سر دود	تا شود سرور بدان، خود سر رود
45.59 سر نخواهی كه رود، تو پای باش	در پناه قطب صاحب رای باش 
45.60 گر چه شاهی، خویش فوق او مبین	گر چه شهدی، جز نبات او مچین 
45.61 فكر تو نقش است و، فكر اوست جان	نقد تو قلب است و، نقد اوست كان 
45.62 او تویی، خود را بجو در اوی او	كو و كو گو، فاخته سان، سوی او
45.63 ور ترش میآیدت قند رضا	همچو خرسی، در دهان اژدها 
45.64 ور نخواهی خدمت ابنای جنس	در دهان اژدهایی همچو خرس 
45.65 بو كه، استادی، رهاند مر ترا	و ز خطر بیرون كشاند، مر ترا
45.66 زارئی میكن، چو زورت نیست، هین	چون كه كوری، سر مكش از راه بین 
45.67 تو كم از خرسی؟ نمی نالی ز درد؟	خرس رست از درد، چون فریاد كرد
45.68 ای خدا این سنگ دل را موم كن	ناله اش را تو خوش و مرحوم كن 

46. گفتن نابینای سائل كه من، دو كوری دارم، مرا رحم کنید
46.1 بود كوری كه همی گفت، الامان	من دو كوری دارم، ای اهل زمان 
46.2 پس دو باره رحمتم آرید، هان	چون دو كوری دارم و من در میان
46.3 * از تعجب مردمان گفتند لیک	این دو کوری را بیان کن، نیک نیک 
46.4 زانکه یك كوریت می بینیم ما	آن دگر كوری چه باشد؟ وانما
46.5 گفت زشت آوازم و، ناخوش صدا	زشت آوازی و كوری، شد دوتا
46.6 بانگ زشتم مایۀ غم می شود	مهر خلق، از بانگ من، كم میشود
46.7 زشت آوازم، به هر جا كه رود	مایۀ خشم و غم و كین میشود
46.8 بر دو كوری رحم را دوتا كنید	این چنین ناگنج را، گنجا كنید
46.9 كرد نیكو چون بگفت این راز را	لطف آواز دلش، آواز را* 
46.10 زشتی آواز كم شد زین گله	خلق شد بر وی به رحمت یك دله 
46.11 وانكه آواز دلش هم بد بود	آن سه كوری زشتی سرمد بود
46.12 لیك وهابان كه بی علت دهند	بو كه دستی بر سر زشتش نهند
46.13 چون كه آوازش خوش و مظلوم شد	زو دل سنگین دلان چون موم شد
46.14 نالۀ كافر چو زشت است و شهیق	ز آن نمی گردد اجابت را رفیق 
46.15 اخْسؤا، بر زشت آواز آمدست	كاو ز خون خلق چون سگ بود مست 
46.16 چونكه نالۀ خرس رحمت كش بود	نالۀ تو نبود این، ناخوش بود
46.17 دان كه با یوسف تو گرگی كرده ای	باز خون بی گناهی خورده ای 
46.18 توبه كن و ز خورده استفراغ كن	ور  جراحت كهنه شد، رو داغ كن
46.19 * بازگرد از گرگی، ای روباه پیر	نصرت از حق میطلب، نعم النصیر 

47. تتمۀ حكایت خرس و آن ابله كه به وفای او اعتماد كرده بود
47.1 خرس هم از اژدها چون وارهید	و آن كرم ز آن مرد، مردانه بدید
47.2 چون سگ اصحاب كهف، آن خرس  زار	شد ملازم در پی آن بردبار
47.3 آن مسلمان سر نهاد از خستگی	خرس حارس گشت، از دل بستگی 
47.4 آن یكی بگذشت و گفتش، حال چیست؟	ای برادر، مر ترا این خرس كیست؟ 
47.5 قصه واگفت و حدیث اژدها	گفت بر خرسی منه دل، ابلها
47.6 دوستی ز ابله، بتر از دشمنیست	او بهر حیله كه دانی راندنیست 
47.7 گفت و الله از حسودی گفتی این	ور نه خرسی چه نگری؟ این مهر بین 
47.8 گفت مهر ابلهان، عشوه ده است	این حسودی من، از مهرش به است 
47.9 هی بیا با من بران این خرس را	خرس را مگزین، مهل هم جنس را
47.10 گفت رو رو كار خود كن ای حسود	گفت كارم این بد و بختت نبود
47.11 من كم از خرسی نباشم ای شریف	ترك او كن تا منت باشم حریف 
47.12 بر تو دل می لرزدم ز اندیشه ای	با چنین خرسی مرو در بیشه ای 
47.13 این دلم هرگز نلرزید از گزاف	نور حق است، این نه دعوی و، نه لاف 
47.14 مومنم ینظر بنور الله شده	هان و هان بگریز، از این آتشكده 
47.15 این همه گفت و به گوشش در نرفت	بد گمانی مرد را سدی است زفت 
47.16 دست او بگرفت و دست از وی كشید	گفت رفتم چون نه ای یار رشید
47.17 گفت رو بر من تو غم خواره مباش	بوالفضولا، معرفت كمتر تراش 
47.18 باز گفتش من عدوّ  تو نیم	لطف بینی، گر بیایی در پیم 
47.19 گفت خواب آمد مرا، بگذار و رو	گفت آخر یار را منقاد شو
47.20 تا بخسبی در پناه عاقلی	در جوار دوستی، صاحب دلی 
47.21 در خیال افتاد مرد، از جد او	خشمگین شد، رو بگردانید زو
47.22 كاین مگر قصد من آمد، خونی است	یا طمع دارد، گدا و تونی است 
47.23 یا گرو بسته ست با یاران بدین	كه بترساند مرا زین هم نشین 
47.24 * یا حسد دارد ز مهر یار من	کاینچنین  جد میکند در کار من 
47.25 خود نیامد هیچ از خبث سرش	یك گمان نیك اندر خاطرش 
47.26 ظن نیكش جملگی بر خرس بود	او مگر مر خرس را، هم جنس بود
47.27 * بد گمان و ابله و نااهل بود	وز شقاوت او مطیع جهل بود 
47.28 * بد رگ و خود رای و بد بخت ابد 	گمره و مغرور و کور و خار و ورد 
47.29 * خرس را بگزید بر صاحب کمال	رو سیه، حاصل تبه، فاسد خیال 
47.30 عاقلی را از خری تهمت نهاد	خرس را دانست اهل مهر و داد

48. گفتن موسی علیه السلام گوساله پرست را، كه این خیال اندیشی تو از كجاست
48.1 گفت موسی با یكی مست خیال	كای بد اندیش، از شقاوت وز ضلال 
48.2 صد گمانت بود در پیغمبریم	با چنین برهان و این  خلق كریم 
48.3 صد هزاران معجزه دیدی ز من	صد خیالت میفزود و شك و ظن 
48.4 از خیال و وسوسه تنگ آمدی	طعن بر پیغمبری ام میزدی 
48.5 گرد از دریا بر آوردم عیان	تا رهیدیت از شر فرعونیان 
48.6 ز آسمان چل سال، كاسه و خوان رسید	وز دعایم جوی از سنگی دوید
48.7 * چوب شد در دست من نر اژدها	آب خون شد بر عدوی ناسزا 
48.8 * شد عصا مار و، کفم شد آفتاب	آفتاب از عکس نورم شد شهاب 
48.9 این و صد چندین و، چندین گرم و سرد	از تو ای سرد، آن توهم كم نكرد؟
48.10 بانگ زد گوساله ای از جادویی	سجده كردی، كه خدای من تویی 
48.11 آن توهمهات را سیلاب برد	زیركی باردت را خواب برد
48.12 چون نبودی بد گمان در حق او؟	چون نهادی سر چنان؟ ای زشتخو
48.13 چون خیالت نامد از تزویر او؟	وز فساد سحر احمق گیر او
48.14 سامریی خود كه باشد؟ ای سگان	كه خدایی بر تراشد در جهان 
48.15 چون در این تزویر او یكدل شدی؟	وز همه اشكالها عاطل شدی ؟
48.16 گاو می شاید خدایی را به لاف؟	در رسولی ام تو چون كردی خلاف؟ 
48.17 پیش گاوی سجده كردی از خری	گشت عقلت صید سحر سامری 
48.18 چشم دزدیدی ز نور ذو الجلال	اینت جهل وافر و عین ضلال 
48.19 شه بر آن عقل و گزینش كه تو راست	چون تو كان جهل را كشتن سزاست 
48.20 گاو زرین بانگ كرد، آخر چه گفت؟	كاحمقان را این همه رغبت شکفت؟ 
48.21 ز آن عجبتر دیده ای از من بسی	لیك حق را، كی پذیرد هر خسی؟ 
48.22 باطلان را چه رباید؟ باطلی	عاطلان را چه خوش آید؟ عاطلی 
48.23 زانكه هر جنسی رباید جنس خود	گاو سوی شیر نر، كی رو نهد؟
48.24 گرگ بر یوسف كجا عشق آورد؟	جز مگر از مكر تا او را خورد
48.25 چون ز گرگی وارهد، محرم شود	چون سگ كهف از بنی آدم شود
48.26 * چون محمد را ابوبکر نکو	دید صدقش، گفت هذا صادق 
48.27 چون ابو بكر از محمد برد بو	گفت هذا لیس وجه كاذب 
48.28 چون نبد بو جهل از اصحاب درد	دید صد شق قمر، باور نكرد
48.29 دردمندی كش ز بام افتاد طشت	زو نهان كردیم، حق پنهان نگشت 
48.30 وانكه او جاهل بد، از دردش بعید	چند بنمودیم و او آنرا ندید
48.31 آینۀ دل صاف باید تا در او	واشناسی صورت زشت از نكو

49. ترك کردن آن مرد ناصح بعد از مبالغه، پند آن مغرور خرس را
49.1 آن مسلمان ترك آن ابله گرفت	زیر لب لاحول گویان، ره گرفت 
49.2 گفت، چون از جد و پند و از جدال	در دل او بیش میزاید خیال 
49.3 پس ره پند و نصیحت بسته شد	امر أعْرضْ عنْهمْ پیوسته شد
49.4 چون دوایت می فزاید درد، پس	قصه با طالب بگو، بر خوان عبس 
49.5 چون كه اعمی طالب حق آمدست	بهر فقر او را نشاید سینه خست 
49.6 تو حریصی بر رشاد مهتران	تا بیاموزند عام، از سروران 
49.7 احمدا، دیدی كه قومی از ملوك	مستمع گشتند و گشتی خوش كه بوك 
49.8 این رئیسان یار دین گردند  خوش	بر عرب اینها سرند و بر حبش 
49.9 بگذرد این صیت از بصره و تبوك	زانكه الناس علی دین الملوك 
49.10 زین سبب تو از ضریر مهتدی	رو بگردانیدی و تنگ آمدی 
49.11 كاندر این فرصت كم افتد این مناخ	تو ز یارانی و وقت تو فراخ 
49.12 مزدحم می گردیم در وقت تنگ	این نصیحت میكنم نز خشم و جنگ 
49.13 احمدا نزد خدا این یك ضریر	بهتر از صد قیصر است و صد وزیر
49.14 یاد "الناس معادن" هین بیار	معدنی باشد فزون از صد هزار
49.15 معدن لعل و عقیق مكتنس	بهتر است از صد هزاران كان مس 
49.16 احمدا، اینجا ندارد مال سود	سینه باید پر ز عشق و درد و دود
49.17 اعمی روشن دل آمد در مبند	پند او را ده كه حق اوست پند
49.18 گر دو سه ابله ترا منكر شدند	تلخ كی گردی؟ چو هستی كان قند
49.19 گر دو سه احمق ترا تهمت نهند	حق برای تو گواهی میدهد
49.20 گفت از اقرار عالم فارغم	آنكه حق باشد گواه او را، چه غم؟ 
49.21 گر خفاشی را ز خورشیدی خوریست	آن دلیل آمد كه آن خورشید نیست 
49.22 نفرت خفاشكان باشد دلیل	كه منم خورشید تابان جلیل 
49.23 گر گلابی را جعل راغب شود	آن دلیل ناگلابی می بود
49.24 گر شود قلبی خریدار محك	در محكی اش در آید نقص و شك 
49.25 دزد شب خواهد، نه روز، این را بدان	شب نیم روزم كه تابم در جهان 
49.26 فارقم فاروقم و غربال وار	تا كه كاه از من نمی یابد گذار
49.27 آرد را پیدا كنم من از سبوس	تا نمایم كاین نقوش است آن نفوس 
49.28 من چو میزان خدایم در جهان	وانمایم هر سبك را از گران 
49.29 گاو را داند خدا گوساله ای	خر خریداری و در خور كاله ای 
49.30 من نه گاوم تا كه گوساله ام  خرد	من نه خارم كاشتری از من چرد
49.31 او گمان دارد كه با من جور كرد	بلكه از آیینۀ من روفت گرد

50. تملّق كردن دیوانه جالینوس را و ترسیدن جالینوس
50.1 گفت جالینوس با اصحاب  خود	مر مرا تا آن فلان دارو دهد
50.2 پس بدو گفت آن یكی کای ذو فنون	این دوا خواهند از بهر جنون 
50.3 دور از عقل تو این، دیگر مگو	گفت در من كرد یك دیوانه رو
50.4 ساعتی در روی من خوش بنگرید	چشمكم زد آستین من درید
50.5 گر نه جنسیت بدی در من از او	كی رخ آوردی به من آن زشت رو؟
50.6 گر ندیدی جنس خود، كی آمدی؟	كی به غیر جنس خود را بر زدی؟ 
50.7 چون دو كس بر هم زند بی هیچ شك	در میانشان هست قدر مشترك 
50.8 كی پرد مرغی بجز با جنس  خود؟	صحبت ناجنس گور است و لحد

51. سبب پریدن و چریدن مرغی با مرغ دیگر كه جنس او نبود
51.1 آن حكیمی گفت دیدم هم تكی	در بیابان زاغ را با لكلكی 
51.2 در عجب ماندم، بجستم حالشان	تا چه قدر مشترك یابم نشان 
51.3 چون شدم نزدیك، من حیران و دنگ	خود بدیدم هر دوان بودند لنگ 
51.4 خاصه شهبازی كه او عرشی بود	با یكی جغدی كه او فرشی بود
51.5 آن یكی خورشید علیین بود	وین دگر خفاش كز سجین بود
51.6 آن یكی نوری، ز هر عیبی بری	وین یكی كوری، گدای هر دری 
51.7 آن یكی ماه ی، كه بر پروین زند	وین یكی كرمی، كه در سرگین تند
51.8 آن یكی یوسف رخی عیسی نفس	وین یكی گرگی، و یا خر، یا جرس 
51.9 آن یكی پران شده در لا مكان	وین یكی در كاهدان همچون سگان 
51.10 آن یکی سلطان عالی مرتبت	وین یکی در گلخنی در تعزیت
51.11 آن یکی  خلقی ز اکرامش خجل	وین دگر از بینوائی منفعل
51.12 آن یکی سرور شده ز اهل زمان	وین دگر در خاک خواری بس نهان
51.13 بلبلان را جای می زیبد چمن	مر جعل را در چمین خوشتر وطن 
51.14 با زبان معنوی گل با جعل	این همی گوید، كه ای گنده بغل 
51.15 گر گریزانی ز گلشن بی گمان	هست آن نفرت كمال گلستان 
51.16 غیرت من بر سر تو، دور باش	می زند، كای خس، از این در دور باش 
51.17 ور بیامیزی تو با من ای دنی	این گمان آید كه از كان منی 
51.18 * گر درآمیزد، ز نقصان من است	زآنکه پندارند کو زآن من است 
51.19 * گر درآمیزد بمن آن زهرناک	موش و دریا باشد و، ماهی و خاک 
51.20 حق مرا چون از پلیدی پاك داشت	چون سزد بر من پلیدی را گماشت؟ 
51.21 یك رگم ز ایشان بد و، آن را برید	در من آن بد رگ كجا خواهد رسید؟
51.22 یك نشان آدم آن بود از ازل	كه ملایك سر نهندش از محل 
51.23 یك نشان دیگر آنكه آن بلیس	ننهدش سر، كه منم شاه و رئیس 
51.24 پس اگر ابلیس هم ساجد شدی	او نبودی آدم، او غیری بدی 
51.25 هم سجود هر ملك میزان اوست	هم جحود آن عدو برهان اوست 
51.26 هم گواه اوست اقرار ملك	هم گواه اوست كفران سگك 
51.27 * این سخن پایان ندارد باز گرد	تا چه کرد آن خرس با آن شیر مرد 

52. تتمّه قصه آنمرد مغرور بر وفای خرس و هلاکت او
52.1 شخص خفت و خرس میراندش مگس	وز ستیز آمد مگس، زو باز پس 
52.2 چند بارش راند از روی جوان	آن مگس پس باز می آمد دوان 
52.3 خشمگین شد با مگس خرس و برفت	بر گرفت از كوه سنگی سخت زفت 
52.4 سنگ آورد و مگس را دید باز	بر رخ خفته گرفته جای ساز
52.5 بر گرفت آن آسیا سنگ و بزد	بر مگس تا آن مگس واپس خزد
52.6 سنگ روی خفته را خشخاش كرد	این مثل بر جمله عالم فاش كرد
52.7 مهر ابله، مهر خرس آمد یقین	كین او مهر است و، مهر اوست كین 
52.8 عهد او سست است و، ویران و ضعیف	گفت او زفت و، وفای او نحیف 
52.9 گر خورد سوگند هم باور مكن	بشكند سوگند مرد كژ سخن 
52.10 چون كه بی سوگند گفتش بد دروغ	تو میفت از عهد سوگندش به دوغ 
52.11 نفس او میر است و عقل او اسیر	صد هزاران مصحفش خود خورده گیر
52.12 چونكه بی سوگند پیمان بشكند	گر خورد سوگند زآن بدتر کند
52.13 زآنكه نفس آشفته تر گردد از آن	كه كنی بندش به سوگند گران 
52.14 چون اسیری بند بر حاكم نهد	حاكم آن را بر درد بیرون جهد
52.15 بر سرش كوبد ز خشم آن بند را	هم زند بر روی او سوگند را
52.16 تو ز اوفوا بالعقودش دست شو	 احْفظوا أیمانكمْ با وی مگو
52.17 * هر که او گوید بنزد ما دروغ	در نگیرد گفت سوگندش فروغ 
52.18 و آنكه داند عهد با که میکند	تن كند چون تار و، گرد او تند

53. رفتن رسول خدا بعیادت صحابی رنجور و بیان فائده عیادت
53.1 از صحابه خواجه ای بیمار شد	و اندر آن بیماری او چون تار شد
53.2 مصطفی آمد عیادت سوی او	چون همه لطف و كرم بد خوی او
53.3 در عیادت رفتن تو فایده است	فایده آن باز با تو عایده است 
53.4 فایده اوّل كه آن شخص علیل	بو که  قطبی باشد و شاه جلیل 
53.5 چون تو چشم دل نداری ای عنود	که نمیدانی تو هیزم را ز عود
53.6 چونکه گنجی هست در عالم مرنج	هیچ ویران را مدان خالی ز گنج
53.7 قصد هر درویش میکن بیگزاف	چون نشان یابی بجد میکن طواف
53.8 چون تو را آن چشم باطن بین نبود	گنج می پندار اندر هر وجود
53.9 ور نباشد قطب، یار ره بود	شه نباشد، فارس اسپه بود
53.10 پس صله یاران ره لازم شمار	هر كه باشد، گر پیاده ور سوار
53.11 ور عدو باشد هم، این احسان نكوست	كه به احسان بس عدو گشتست دوست 
53.12 ور نگردد دوست، كینش كم شود	ز آنكه احسان كینه را مرهم شود
53.13 بس فواید هست غیر این، ولیك	از درازی خائفم، ای یار نیك 
53.14 حاصل این آمد، كه یار جمع باش	همچو بتگر، از حجر، یاری تراش 
53.15 زآن كه انبوهی و جمع كاروان	رهزنان را بشكند پشت و سنان 

54. وحی آمدن از حقتعالی به موسی كه چرا به عیادت من نیامدی
54.1 آمد از حق سوی موسی این عتیب	كای طلوع ماه دیده تو ز جیب 
54.2 مشرقت كردم ز نور ایزدی	من حقم، رنجور گشتم، نامدی 
54.3 گفت سبحانا، تو پاكی از زیان	این چه رمز است؟ این بكن یا رب بیان 
54.4 باز فرمودش، كه در رنجوریم	چون نپرسیدی تو از روی كرم؟ 
54.5 گفت یا رب، نیست نقصانی تو را	عقل گم شد، این گره را بر گشا
54.6 گفت آری، بندۀ خاص گزین	گشت رنجور، او منم، نیكو ببین 
54.7 هست معذوریش، معذوری من	هست رنجوریش، رنجوری من 
54.8 هر كه خواهد همنشینی با خدا	او نشیند در حضور اولیا
54.9 از حضور اولیا گر بگسلی	تو هلاكی، زآنكه جزو  بی كلی 
54.10 هر كه را دیو از كریمان وابرد	بی كسش یابد، سرش را او خورد
54.11 یك بد است، از جمع رفتن یك زمان	مكر شیطان باشد این نیكو بدان 

55. جدا كردن باغبان، صوفی و فقیه و علوی را از همدیگر
55.1 باغبانی چون نظر در باغ كرد	دید چون دزدان به باغ خود، سه مرد
55.2 یك فقیه و یك شریف و صوفیی	هر یكی شوخی فضولی یوفئی 
55.3 گفت، با اینها مرا صد حجت است	لیك جمع اند و، جماعت رحمت است 
55.4 بر نیایم یك تنه با سه نفر	پس ببرمشان نخست از یکدگر
55.5 هر یكی را من به سوئی افكنم	چون كه تنها شد سبیلش بر كنم 
55.6 حیله كرد و كرد صوفی را به راه	تا كند یارانش را، با او تباه 
55.7 گفت صوفی را برو سوی وثاق	یك گلیم آور برای این رفاق 
55.8 رفت صوفی، گفت خلوت با دو یار	تو فقیهی وین شریف نامدار
55.9 ما به فتوای تو نانی میخوریم	ما به پرّ دانش تو می پریم 
55.10 وین دگر شه زاده و سلطان ماست	سید است، از خاندان مصطفاست 
55.11 كیست آن صوفی؟ شكم خوار خسیس	تا بود با چون شما شاهان جلیس 
55.12 چون بیاید مر ورا پنبه كنید	هفته ای بر باغ و راغ من تنید
55.13 باغ چه بود؟ جان من آن شماست	ای شما بوده مرا چون چشم   راست 
55.14 وسوسه كرد و مر ایشان را فریفت	آه كز یاران نمی باید شكیفت 
55.15 چون به ره كردند صوفی را و رفت	خصم شد اندر پیش با چوب زفت 
55.16 گفت ای سگ، صوفئی کو از ستیز	اندر آید باغ مردم تیز تیز
55.17 این جنیدت ره نمود، یا  بایزید؟	از كدامین شیخ و پیرت این رسید؟
55.18 كوفت صوفی را چو تنها یافتش	نیم كشتش كرد و سر بشكافتش 
55.19 گفت صوفی، آن  من بگذشت، لیك	ای رفیقان پاس خود دارید نیك 
55.20 مر مرا اغیار دانستید، هان	نیستم اغیارتر زین قلتبان 
55.21 این چه من خوردم شما را خوردنیست	این چنین ضربت، جزای هر دنیست 
55.22 * رفت بر من، بر شما هم رفتنیست	چوب قهرش مر شما را خوردنیست 
55.23 این جهان كوه است و گفت وگوی تو	چون صدا هم باز آید سوی تو
55.24 چون ز صوفی گشت فارغ باغبان	یك بهانه كرد زآن پس جنس آن 
55.25 كای شریف من برو سوی وثاق	كه ز بهر چاشت پختم من رقاق 
55.26 بر در خانه بگو قیماز را	تا بیارد آن رقاق و قاز را
55.27 چون به ره كردش بگفت ای مرد دین	تو فقیهی، ظاهر است این و یقین 
55.28 او شریفی، می كند دعوی سرد	مادر او را، كه داند تا چه كرد
55.29 بر زن و بر فعل زن دل می نهید	عقل ناقص، وآنگهانی اعتمید
55.30 خویشتن را بر علی و بر نبی	بسته است اندر زمانه بس غبی 
55.31 هر كه باشد از زنا  وز  زانیان	این برد ظن در حق ربانیان 
55.32 هر كه بر گردد سرش از چرخها	همچو خود گردنده بیند خانه را
55.33 آنچه گفت آن باغبان بوالفضول	حال او بد، دور ز اولاد رسول 
55.34 گر نبودی او نتیجه مرتدان	كی چنین گفتی برای خاندان؟ 
55.35 خواند افسونها شنید آن را فقیه	در پیش رفت آن ستمكار سفیه 
55.36 گفت ای خر، اندر این باغت كه خواند؟	دزدی از پیغمبرت میراث ماند؟
55.37 شیر را بچه همی ماند بدو	تو به پیغمبر چه میمانی؟ بگو
55.38 با شریف آن كرد، آن دون از کجی	كه كند با آل یاسین خارجی 
55.39 تا چه كین دارند دائم دیو و غول؟	چون یزید و شمر با آل رسول؟ 
55.40 شد شریف از ظلم آن ظالم خراب	با فقیه او گفت با چشم پر آب 
55.41 پای دار اكنون، كه ماندی فرد و كم	چون دهل شو، زخم میخور بر شكم 
55.42 گر شریف و لایق و همدم نیم	از چنین ظالم تو را من كم نیم 
55.43 * مر مرا دادی بدین صاحب غرض	احمقی کردی، تو را بئس العوض 
55.44 شد از او فارغ بیامد كای فقیه	چه فقیهی؟ ای تو ننگ هر سفیه 
55.45 فتوی ات این است ای ببریده دست؟	كاندر آئی و، نگوئی امر هست ؟
55.46 * بو حنیفه داد این فتوی تو را؟	شافعی گفتست این؟ ای ناسزا 
55.47 این چنین رخصت بخواندی در وسیط؟	یا بدست این مسئله اندر محیط؟
55.48 * این بگفت و دست بر وی برگشاد	دست او، کین  دلش را، داد داد 
55.49 گفت حقستت، بزن، دستت رسید	این سزای آنكه از یاران برید
55.50 * من سزاوارم به این و صد چنین	تا چرا ببریدم از یاران بکین؟ 
55.51 گوش کردم خدعه و افسوس تو	میزنم بر سر که شد ناموس تو
55.52 زد ورا القصه بسیار و بخست	کرد بیرونش ز باغ و در ببست
55.53 * هر که تنها ماند از یاران خود	اینچنین آید مر او را جمله بد 
55.54 پس عیادت از برای این صله است	وین صله از صد محبت حامله است

56. رجعت به قصه مریض و عیادت پیغامبر صلی الله علیه و آله
56.1 در عیادت شد رسول بی ندید	آن صحابی را به حال نزع دید
56.2 چون شوی دور از حضور اولیا	در حقیقت گشته ای دور از خدا
56.3 چون نتیجۀ هجر همراهان غم است	كی فراق روی شاهان زآن كم است؟ 
56.4 سایه شاهان طلب هر دم شتاب	تا شوی ز آن سایه بهتر ز آفتاب 
56.5 * رو بخسب اندر پناه مقبلی	بو که آزادت کند صاحب دلی 
56.6 گر سفر داری، بدین نیت برو	ور حضر باشد، از این غافل مشو
56.7 * فاخته سان، روز و شب، کوکو تو گو	گنج پنهانی ز درویشی بجو 
56.8 * در بدر میگرد و میرو کو به کو	جستجو کن، جستجو کن، جستجو 
56.9 تا توانی زاولیا رو بر متاب	جهد کن والله اعلم بالصواب

57. رفتن بایزید بسطامی به کعبه و در راه به خدمت بزرگی رسیدن و گفتن آن بزرگ که کعبه منم مرا طواف کن
57.1 سوی مكه، شیخ امت، بایزید	از برای حج و عمره میدوید
57.2 او به هر شهری كه رفتی از نخست	مر عزیزان را بكردی بازجست 
57.3 گرد می گشتی، كه اندر شهر كیست؟	كاو بر اركان بصیرت متكی است 
57.4 گفت حق، اندر سفر هر جا روی	باید اول، طالب مردی شوی 
57.5 قصد گنجی كن، كه این سود و زیان	در تبع آید، تو آن را فرع دان 
57.6 هر كه كارد، قصد گندم باشدش	كاه خود اندر تبع می آیدش 
57.7 كه بكاری، بر نیاید گندمی	مردمی جو، مردمی جو، مردمی 
57.8 قصد كعبه كن چو وقت حج بود	چون كه رفتی، مكه هم دیده شود
57.9 قصد در معراج، دید دوست بود	در تبع عرش و ملایك هم نمود
57.10 * سید، الاعمال بانیات، گفت	نیت خیرت بسی گلها شکفت 
57.11 * نیت مؤمن بود به از عمل	این چنین فرمود سلطان دول 

58. حكایت پیر و مرید
58.1 خانه ای نو ساخت روزی نو مرید	پیر آمد خانۀ او را بدید
58.2 گفت شیخ آن نو مرید خویش را	امتحان كرد آن نكو اندیش را
58.3 روزن از بهر چه كردی ای رفیق؟	گفت تا نور اندر آید زین طریق 
58.4 گفت آن فرع است، این باید نیاز	تا از این ره بشنوی بانگ نماز
58.5 * نور، خود اندر تبع می آیدت	نیت آنرا کن، که آن میبایدت 
58.6 بایزید اندر سفر جستی بسی	تا بیابد خضر وقت خود كسی 
58.7 دید پیری با قدی همچون هلال	دید در وی فرّ و گفتار رجال 
58.8 دیده نابینا و دل چون آفتاب	همچو پیلی دیده هندستان به خواب 
58.9 چشم بسته خفته بیند صد طرب	چون گشاید آن نبیند، ای عجب !
58.10 بس عجب در خواب روشن می شود	دل درون خواب روزن می شود
58.11 وآنكه بیدار است و بیند خواب  خوش	عارف است او، خاك او در دیده كش 
58.12 * بایزید او را چو از اقطاب یافت	مسکنت بنمود و در خدمت شتافت 
58.13 پیش او بنشست و می پرسید حال	یافتش درویش و هم صاحب عیال 
58.14 گفت، عزم تو كجا ای بایزید؟	رخت غربت را كجا خواهی كشید؟
58.15 گفت قصد كعبه دارم از وله	گفت، هین با خود چه داری زاد ره؟ 
58.16 گفت دارم از درم نقره دویست	نك ببسته سخت در گوشۀ ردی است 
58.17 گفت طوفی كن به گردم هفت بار	وین نكوتر از طواف حج شمار
58.18 و آن درمها پیش من نه ای جواد	دان كه حج كردی و حاصل شد مراد
58.19 عمره كردی، عمر باقی یافتی	صاف گشتی، بر صفا بشتافتی 
58.20 حق آن حقی كه جانت دیده است	كه مرا بر بیت خود بگزیده است 
58.21 كعبه هر چندی كه خانۀ  برّ اوست	خلقت من نیز خانۀ  سرّ اوست 
58.22 تا بكرد آن كعبه را، در وی نرفت	و اندر این خانه، بجز آن حیّ نرفت 
58.23 چون مرا دیدی خدا را دیده ای	گرد كعبۀ صدق بر گردیده ای 
58.24 خدمت من طاعت و حمد خداست	تا نپنداری كه حق از من جداست 
58.25 چشم، نیكو باز كن در من نگر	تا ببینی نور حق اندر بشر
58.26 * کعبه را یکبار بیتی گفت یار	گفت یا عبدی مرا هفتاد بار 
58.27 * بایزیدا کعبه را دریافتی	صد بها و عزّ و صد فر یافتی 
58.28 بایزید آن نكته ها را هوش داشت	همچو زرین حلقه اش در گوش داشت 
58.29 آمد از وی، بایزید اندر مزید	منتهی در منتها آخر رسید

59. دانستن پیغمبر كه سبب رنجوری آن شخص از گستاخی بوده است در دعا
59.1 چون پیمبر دید آن بیمار را	خوش نوازش كرد یار غار را
59.2 زنده شد او چون پیمبر را بدید	گوئی آن دم حق مر او را آفرید
59.3 گفت، بیماری مرا این بخت داد	كامد این سلطان بر من بامداد
59.4 تا مرا صحت رسید و عاقبت	از قدوم این شه پر خاصیت 
59.5 ای خجسته رنج و بیماری و تب	ای مبارك درد و بیخوابی شب 
59.6 نك مرا در پیری از لطف و كرم	حق چنین رنجورئی داد و سقم 
59.7 درد پشتم داد تا من هم ز خواب	بر جهم هر نیم شب، لابد شتاب 
59.8 تا نخسبم جمله شب چون گاومیش	دردها بخشید حق از لطف خویش 
59.9 زین شكستن رحم شاهان جوش كرد	دوزخ از تهدید من خاموش كرد
59.10 رنج گنج آمد، كه رحمتها در اوست	مغز تازه شد، چو بخراشید پوست 
59.11 ای برادر موضع تاریك و سرد	صبر كردن بر غم و سستی و درد
59.12 چشمۀ حیوان و جام مستی است	كان بلندیها همه در پستی است 
59.13 آن بهاران مضمر است اندر خزان	در بهار است آن خزان، مگریز از آن 
59.14 همره غم باش و با وحشت بساز	می طلب در مرگ خود عمر دراز
59.15 آنچه گوید نفس تو، كاینجا بد است	مشنوش، چون كار او ضد آمد است 
59.16 تو خلافش كن كه از پیغمبران	این چنین آمد وصیت در جهان 
59.17 مشورت در كارها واجب شود	تا پشیمانی در آخر كم بود
59.18 سعیها کردند بسیار انبیا	تا که گردان شد برین سنگ آسیا
59.19 نفس میخواهد که تا ویران کند	خلق را گمراه و سرگردان کند
59.20 گفت امت، مشورت با كی كنیم؟	انبیا گفتند با عقل امیم 
59.21 گفت، گر كودك در آید یا زنی	كاو ندارد عقل و رای روشنی 
59.22 گفت با او مشورت كن وآنچه گفت	تو خلاف آن كن و در راه  افت 
59.23 نفس خود را زن شناس و زان بتر	زانكه زن جزویست و، نفست كلّ شر
59.24 مشورت با نفس خود گر میكنی	هر چه گوید، كن خلاف آن دنی 
59.25 گر نماز و روزه میفرمایدت	نفس مكار است، مكری زایدت 
59.26 مشورت با نفس خود اندر فعال	هر چه گوید، عكس آن باشد كمال 
59.27 بر نیائی با وی و استیز او	رو بر   یاری بگیر، آمیز او
59.28 عقل قوت گیرد از عقل دگر	پیشه گر کامل شود از پیشه گر
59.29 من ز مكر نفس دیدم چیزها	كاو برد از سحر خود تمییزها
59.30 وعده ها بدهد ترا تازه به دست	كو هزاران بار آنها را شكست 
59.31 عمر اگر صد سال خود مهلت دهد	اوت هر روزی بهانۀ نو نهد
59.32 گرم گوید وعده های سرد را	جادویی مردی ببندد مرد را
59.33 ای ضیاء الحق حسام الدین بیا	كه نروید بی تو از شوره گیا
59.34 از فلك آویخته شد پرده ای	از پی نفرین دل آزرده ای 
59.35 این قضا را هم قضا داند علاج	عقل خلقان در قضا گیج است کاج 
59.36 اژدها گشتست آن مار سیاه	آن كه كرمی بود افتاده به راه 
59.37 اژدها و مار اندر دست تو	شد عصا، ای جان موسی مست تو
59.38 حكم  خذها لا تخف، دادت خدا	تا به دستت اژدها گردد عصا
59.39 هین ید بیضا نما ای پادشاه	صبح نو بنما ز شبهای سیاه 
59.40 دوزخی افروخت بر وی دم فسون	ای دم تو از دم دریا فزون 
59.41 بحر مكار است و بنموده كفی	دوزخ است، از مكر بنموده تفی 
59.42 زآن نماید مختصر در چشم تو	تا زبون بینیش و جنبد خشم تو
59.43 همچنان كه لشكر انبوه بود	مر پیمبر را به چشم اندك نمود
59.44 تا بر ایشان زد پیمبر بی خطر	ور فزون دیدی، از آن كردی حذر
59.45 آن عنایت بود و فضل ایزدی	احمدا، ور نه تو بد دل میشدی 
59.46 كم نمود او را و اصحاب ورا	آن جهاد ظاهر و باطن، خدا
59.47 تا میسر كرد یسری را بر او	تا ز عسری او نگردانید رو
59.48 كم نمودن مر ورا، پیروز بود	زآن نمودن روز او نوروز بود
59.49 آنكه حق پشتش نباشد از ظفر	دان که خرگوشش نماید شیر نر
59.50 * کم نمودن بس خجسته روز بود	که حقش یار و طریق آموز بود 
59.51 وای اگر صد را یكی بیند ز دور	تا به چالش اندر آید از غرور
59.52 زآن نماید ذوالفقاری حربه ای	ز آن نماید شیر نر چون گربه ای 
59.53 تا دلیر اندر فتند احمق به جنگ	و اندر آردشان بدین حیلت به چنگ 
59.54 تا به پای خویش باشند آمده	آن فلیوان جانب آتش كده 
59.55 كاه برگی می نماید تا تو زود	پف كنی، كاو را برانی از وجود
59.56 هان كه آن  كه، كوهها بر كنده است	زو جهان گریان و، او در خنده است 
59.57 می نماید تا به كعب این آب جو	صد چو عوج بن عنق شد غرق او
59.58 می نماید موج خونش تلّ مشك	می نماید قعر دریا، خاك خشك 
59.59 خشك دید آن بحر را فرعون كور	تا در او راند از سر مستی و زور
59.60 چون در آمد، در تگ دریا بود	دیدۀ فرعون كی بینا بود؟
59.61 دیده بینا از لقای حق شود	حق كجا هم راز هر احمق شود؟
59.62 قند بیند، خود شود زهر قتول	راه بیند، خود بود آن بانگ غول 
59.63 ای فلك در فتنۀ آخر زمان	تیز می گردی بده آخر زمان 
59.64 خنجر تیزی تو اندر قصد ما	نیش زهر آلوده ای در فصد ما
59.65 ای فلك، از رحم حق آموز رحم	بر دل موران مزن چون مار زخم 
59.66 حق آنكه چرخۀ چرخ ترا	كرده گردان بر فراز این سرا
59.67 كه دگرگون گردی و رحمت كنی	پیش از آن كه بیخ ما را بر كنی 
59.68 حق آنكه دایگی كردی نخست	تا نهال ما ز آب و خاك رست 
59.69 حق آن شه كه ترا صاف آفرید	كرد چندان مشعله در تو پدید
59.70 آن چنان معمور و باقی داشتت	تا كه دهری، از ازل پنداشتت 
59.71 شكر، دانستیم آغاز ترا	انبیا گفتند آن راز تو را
59.72 آدمی داند كه خانه حادث است	عنكبوتی نه كه در وی عابث است 
59.73 پشه كی داند كه این باغ از كی است؟	كاو بهاران زاد و، مرگش در  دی است 
59.74 كرم كاندر چوب زاید سست حال	كی بداند چوب را وقت نهال؟ 
59.75 ور بداند كرم از ماهیتش	عقل باشد، كرم باشد صورتش 
59.76 عقل، خود را مینماید رنگها	چون پری دور است از آن فرسنگ ها
59.77 از ملك بالاست، چه جای پری؟	تو مگس پرّی، به پستی می پری 
59.78 گر چه عقلت سوی بالا میپرد	مرغ تقلیدت به پستی میچرد
59.79 علم تقلیدی، وبال جان ماست	عاریه ست و، ما نشسته، كان ماست 
59.80 زین خرد، جاهل همی باید شدن	دست در دیوانگی باید زدن 
59.81 هر چه بینی سود خود، ز آن میگریز	زهر نوش و، آب حیوان را بریز
59.82 هر كه بستاید ترا، دشنام ده	سود و سرمایه به مفلس وام ده 
59.83 ایمنی بگذار و، جای خوف باش	بگذر از ناموس و رسوا باش فاش 
59.84 آزمودم عقل دور اندیش را	بعد از این، دیوانه سازم خویش را

60. عذر گفتن دلقك با سید كه گفت، چرا فاحشه به نكاح كرد؟
60.1 گفت با دلقك شبی، سید اجل	قحبه ای را خواستی تو، از عجل 
60.2 با من این را باز میبایست گفت	تات میکردم به یک مستوره جفت 
60.3 گفت  نه مستور صالح خواستم	قحبه گشتند و ز غم تن كاستم 
60.4 خواستم این قحبه را بی معرفت	تا ببینم چون شود این عاقبت 
60.5 عقل را هم آزمودم من بسی	زین سپس جویم جنون را مغرسی 

61. به حیلت در سخن آوردن سائل شیخ بهلول را كه خود را دیوانه نمود
61.1 آن یكی می گفت، خواهم عاقلی	مشورت آرم بدو در مشكلی 
61.2 آن یكی گفتش كه اندر شهر ما	نیست عاقل غیر آن مجنون نما
61.3 بر نئی گشته سواره نك فلان	میدواند در میان كودكان 
61.4 * گوی میبازد به روزان و شبان	در جهان گنج نهان، جان جهان 
61.5 صاحب رای است و آتش پاره ای	آسمان قدر است و اختر باره ای 
61.6 فرّ او كرّوبیان را جان شدست	او در این دیوانگی پنهان شدست 
61.7 لیك هر دیوانه را جان نشمری	سر منه گوساله را چون سامری 
61.8 چون ولیی آشكارا با تو گفت	صد هزاران غیب و اسرار نهفت 
61.9 مر تو را آن فهم و آن دانش نبود	واندانستی تو سرگین را ز عود
61.10 از جنون خود را ولی چون پرده ساخت	مر ورا ای كور، كی خواهی شناخت؟ 
61.11 گر تو را باز است آن دیدۀ یقین	زیر هر سنگی یكی سرهنگ بین 
61.12 پیش آن چشمی كه باز و رهبر است	هر کلیمی را گلیمی در بر است 
61.13 مر ولی را هم ولی شهره كند	هر كه را او خواست با بهره كند
61.14 كس نداند از خرد او را شناخت	چون كه او مر خویش را دیوانه ساخت 
61.15 چون بدزدد دزد بینایی ز كور	هیچ یابد دزد را او در عبور؟
61.16 كور نشناسد كه دزد او كه بود	گر چه خود بر وی زند دزد عنود

62. حمله بردن سگ بر كور گدا
62.1 چون گزد سگ كور صاحب ژنده را	كی شناسد آن سگ درنده را ؟
62.2 یك سگی در كوی بر كور گدا	حمله می آورد چون شیر وغا
62.3 سگ كند آهنگ درویشان به خشم	در كشد مه خاك درویشان به چشم 
62.4 كور عاجز شد ز بانگ و بیم سگ	اندر آمد كور در تعظیم سگ 
62.5 كای امیر صید و ای شیر شكار	دست دست توست، دست از من بدار
62.6 كز ضرورت دم خر را آن حكیم	كرد تعظیم و لقب دادش كریم 
62.7 گفت او هم از ضرورت، كای اسد	از چو من لاغر، شكارت چه رسد؟
62.8 گور می گیرند یارانت به دشت	كور می گیری تو در كوچه به گشت 
62.9 گور می جویند یارانت به صید	كور می جویی تو در كوچه به كید
62.10 آن سگ عالم، شكار گور كرد	وین سگ بی مایه قصد كور كرد
62.11 علم چون آموخت سگ رست از ضلال	می كند در بیشه ها صید حلال 
62.12 سگ چو عالم گشت، شد چالاك و زهف	سگ چو عارف گشت شد ز اصحاب كهف 
62.13 سگ شناسا شد كه میر صید كیست	ای خدا آن نور اشناسنده چیست؟ 
62.14 كور نشناسد، نه از بی چشمی است	بلكه این زآنست كز جهل است مست 
62.15 نیست خود بی چشم تر كور، از زمین	این زمین از فضل حق شد، خصم بین 
62.16 نور موسی دید و موسی را نواخت	خسف قارون كرد و قارون را گداخت 
62.17 رجف كرد اندر هلاك هر دعی	فهم كرد از حق كه یا أرْض ابلعی 
62.18 آب و خاک و باد و نار با شرر	بی خبر با ما و، از حق با خبر
62.19 ما بعكس آن، ز غیر حق خبیر	بی خبر از حق و با چندین نذیر
62.20 لاجرم أشْفقْن منْها جمله شان	كند شد ز آمیز حیوان حمله شان 
62.21 گفت بیزاریم جمله زین حیات	كاو بود با خلق حی، با حق موات 
62.22 چون بماند از خلق، گردد او یتیم	انس حق را قلب میباید سلیم 
62.23 چون ز كوری دزد، دزدد كاله ای	می كند آن كور عمیا ناله ای 
62.24 تا نگوید دزد او را، كان منم	كز تو دزدیدم، كه دزد پر فنم 
62.25 كی شناسد كور دزد خویش را؟	چون ندارد نور چشم و آن ضیا
62.26 چون بگوید هم بگیر او را تو سخت	تا بگوید او علامتهای رخت 
62.27 پس جهاد اكبر آمد عصر دزد	تا بگوید كه چه برد آن زن بمزد
62.28 اولا دزدید كحل دیده ات	چون ستانی، باز یابی تبصرت 
62.29 كالۀ حكمت، كه گم كردۀ دل است	پیش اهل دل یقین آن حاصل است 
62.30 كور دل، با سمع و با جان و بصر	می نداند دزد شیطان را اثر
62.31 ز اهل دل جو، از جماد آن را مجو	كه جماد آمد خلایق پیش او
62.32 باز میگردیم سوی راز جو	تا شود هم مشورت با راز گو
62.33 مشورت جوینده آمد نزد او	كای اب كودك شده، رازی بگو
62.34 گفت رو زین حلقه، كاین در باز نیست	باز گرد، امروز روز راز نیست 
62.35 گر مكان را ره بدی در لامكان	همچو شیخان بودمی من بر دكان 

63. خواندن محتسب مستی را به زندان و جواب گفتن او
63.1 محتسب در نیم شب جائی رسید	در بن دیوار مردی خفته دید
63.2 گفت هی مستی، چه خورده ستی؟ بگو	گفت از آن خوردم كه هست اندر سبو
63.3 گفت آخر در سبو واگو كه چیست	گفت از آن كه خورده ام، گفت آن خفیست 
63.4 گفت آنچه خورده ای، خود چیست آن؟	گفت آن كاندر سبو مخفیست آن 
63.5 دور میشد این سؤال و این جواب	ماند چون خر، محتسب، اندر خلاب 
63.6 گفت او را محتسب، هین آه كن	مست هو هو كرد هنگام سخن 
63.7 گفت، گفتم آه كن، هو میكنی؟	گفت من شادم، تو از غم دم زنی؟ 
63.8 آه از درد و غم و بیدادی است	هوی هوی می خوران از شادی است 
63.9 محتسب گفت این ندانم خیز خیز	معرفت متراش و بگذار این ستیز
63.10 گفت رو، تو از كجا من از كجا؟	گفت مستی، خیز و تا زندان بیا
63.11 گفت مست، ای محتسب بگذار و رو	از برهنه كی توان بردن گرو؟
63.12 گر مرا خود قوّت رفتن بدی	خانۀ خود رفتمی، وین كی شدی؟ 
63.13 من اگر با عقل و با امكانمی	همچو شیخان بر سر دكانمی 
63.14 * گر مرا رائی و تدبیری بدی	همچو شیخان جاه و توقیری بدی 
63.15 * هم مرا زنبیل و دریوزه بدی	هم نذورات همه روزه بدی 
63.16 * بگذر از من زانکه گم کردی تو راه	باز جو، ریش بزرگ و خانقاه 

64. دوم بار به سخن آوردن سایل آن بزرگ را تا حال او معلوم کند
64.1 گفت آن طالب، كه آخر یك نفس	ای سواره بر نی، این سو ران فرس 
64.2 راند سوی او كه هین زوتر بگو	كاسب من بس توسن است و تند خو
64.3 تا لگد بر تو نكوبد، زود باش	از چه میپرسی؟ بیان کن خواجه، فاش 
64.4 او مجال راز دل گفتن ندید	زو برون شو كرد و در لاغش كشید
64.5 گفت میخواهم در این كوچه زنی	كیست لایق از برای چون منی؟ 
64.6 گفت سه گونه زنند اندر جهان	آن دو رنج و، این یكی گنج روان 
64.7 آن یكی را چون بخواهی كل تو راست	و آن دگر نیمی تو را، نیمی جداست 
64.8 و آن سوم هیچ او ترا نبود، بدان	این شنیدی؟ دور شو، رفتم روان 
64.9 تا تو را اسبم نپراند لگد	كه بیفتی بر نخیزی تا ابد
64.10 شیخ راند اندر میان كودكان	بانگ زد بار دگر او را جوان 
64.11 كه بیا آخر بگو تفسیر این	این زنان سه نوع گفتی، بر گزین 
64.12 راند سوی او و گفتش  بكر خاص	كل ترا باشد، ز غم یابی خلاص 
64.13 وآنكه نیمی آن تو، بیوه بود	و انكه هیچست، آن عیال با ولد
64.14 چون ز شوی اولش كودك بود	مهر و كل خاطرش آن سو رود
64.15 دور شو تا اسب نندازد لگد	سم اسب توسنم بر تو رسد
64.16 های و هویی كرد شیخ و باز راند	كودكان را باز سوی خویش خواند
64.17 باز بانگش كرد سایل که بیا	یك سؤالم ماند ای شاه كیا
64.18 باز راند این سو، بگو زودتر چه بود	كه ز میدان آن بچه گویم ربود
64.19 گفت: ای شه، با چنین عقل و ادب	این چه شیدست؟ این چه فعلست؟ ای عجب 
64.20 تو ورای عقل كلی در بیان	آفتابی در جنون، چونی نهان؟ 
64.21 گفت: این اوباش رائی میزنند	تا در این شهر خودم قاضی كنند
64.22 دفع میگفتم، مرا گفتند نی	نیست چون تو عالمی، صاحب فنی 
64.23 با وجود تو حرام است و خبیث	كه كم از تو در قضا گوید حدیث 
64.24 در شریعت نیست دستوری كه ما	كمتر از تو، شه كنیم و پیشوا
64.25 * زین ضرورت گیج و دیوانه شدم	زین گروه از عجز بیگانه شدم 
64.26 * ظاهرا شوریده و شیدا شدم	لیك در باطن همانم كه بدم 
64.27 عقل من گنج است و من ویرانه ام	گنج اگر پیدا كنم، دیوانه ام 
64.28 اوست دیوانه كه دیوانه نشد	این عسس را دید و در خانه نشد
64.29 دانش من جوهر آمد، نی عرض	این بهایی نیست بهر هر غرض 
64.30 كان قندم، نیستان شكرم	هم ز من میروید و، من میخورم 
64.31 علم تقلیدی و تعلیمیست آن	كز نفور مستمع دارد فغان 
64.32 چون پی دانه، نه بهر روشنیست	همچو طالب علم دنیای دنیست 
64.33 طالب علم است، بهر عام و خاص	نی كه تا یابد از این عالم خلاص 
64.34 همچو موشی هر طرف سوراخ كرد	چون كه نورش راند از در گشت سرد
64.35 * همچو موشی هر طرف سوراخها	میکند غافل ز انوار خدا 
64.36 چونكه سوی دشت و نورش ره نبود	هم در آن ظلمات جهدی می نمود
64.37 گر خدایش بردهد پرّ خرد	برهد از موشی و چون مرغان پرد
64.38 ور نجوید پر بماند زیر خاك	ناامید از رفتن راه سماك 
64.39 علم گفتاری، كه آن بی جان بود	عاشق روی خریداران بود
64.40 گر چه باشد وقت بحث علم زفت	چون خریدارش نباشد، مرد و رفت 
64.41 مشتری من خدایست و مرا	می كشد بالا، كه الله اشتری 
64.42 خونبهای من جمال ذو الجلال	خونبهای خود خورم، كسب حلال 
64.43 این خریداران مفلس را بهل	چه خریداری كند یك مشت گل؟ 
64.44 گل مخر، گل را مخر، گل را مجو	زانكه گل خوار است دائم زرد رو
64.45 دل بخور تا دائما باشی جوان	از تجلی چهره ات چون ارغوان 
64.46 * طالب دل باش تا باشی چو مل	تا شوی شادان و خندان همچو گل 
64.47 * دل نباشد آنکه مطلوب گل است	این سخن را روی با صاحب دل است 
64.48 یا رب این بخشش نه حد كار ماست	لطف تو، لطف خفی را خود سزاست 
64.49 دست گیر از دست ما، ما را بخر	پرده را بردار و پردۀ ما مدر
64.50 باز خر ما را از این نفس پلید	كاردش تا استخوان ما رسید
64.51 از چو ما بیچارگان این بند سخت	كه گشاید جز تو ای سلطان بخت؟
64.52 این چنین قفل گران را ای ودود	كه تواند جز كه فضل تو گشود؟
64.53 ما ز خود سوی تو گردانیم سر	چون توئی از ما به ما نزدیكتر
64.54 * با چنین نزدیکئی دوریم دور	در چنین تاریکئی بفرست نور 
64.55 این دعا هم بخشش و تعلیم توست	ور نه در گلخن گلستان از چه رست؟ 
64.56 در میان خون و روده، فهم و عقل	جز ز اكرام تو نتوان كرد نقل 
64.57 از دو پارۀ پیه، این نور روان	موج نورش میرود بر آسمان 
64.58 گوشت پاره كه زبان آمد از او	میرود سیلاب حكمت همچو جو
64.59 سوی سوراخی كه نامش گوشهاست	تا بباغ جان كه میوه اش هوشهاست 
64.60 شاه راه باغ جانها، شرع اوست	باغ و بستانهای عالم، فرع اوست 
64.61 اصل و سرچشمۀ خوشی آن است آن	زود تجْری تحْتها الْأنْهار خوان
64.62 * قصۀ رنجور گو با مصطفی	زآنکه لطف حق ندارد منتهی 
64.63 * شکر نعمت چون کنی؟ چون شکر تو	نعمت تازه بود زاحسان او 
64.64 * عجز تو از شکر شکر آمد تمام	فهم کن، دریاب، قد تمّ الکلام 

65. تتمۀ نصیحت کردن رسول مر آن بیمار را
65.1 گفت پیغمبر مر آن بیمار را	چون عیادت كرد یار زار را
65.2 كه مگر نوعی دعائی كرده ای	از جهالت زهربایی خورده ای 
65.3 یاد آور چه دعا میگفته ای	چون ز مكر نفس می آشفته ای 
65.4 گفت یادم نیست، الا همتی	دار با من، یادم آید ساعتی 
65.5 از حضور نور بخش مصطفی	پیش خاطر آمد او را آن دعا
65.6 همت پیغمبر روشن كده	پیش خاطر آمدش آن گم شده 
65.7 تافت زآن روزن كه از دل تا دل است	روشنی كان فرق حق و باطل است 
65.8 گفت: اینك یادم آمد ای رسول	آن دعا كه گفته ام من بو الفضول 
65.9 چون گرفتار گنه می آمدم	همچو غرقه، دست و پائی میزدم
65.10 پر گنه باب گشایش میزند	غرقه دست اندر حشایش میزند 
65.11 از تو تهدید و وعیدی میرسید	مجرمان را از عذاب بس شدید
65.12 مضطرب می گشتم و چاره نبود	بند محكم بود و قفل ناگشود
65.13 نی مقام صبر و، نه راه گریز	نی امید توبه، نه جای ستیز
65.14 * نی به غیر حق تعالی یار من	این چنین دشوار آمد کار من 
65.15 هچو هاروت و چو ماروت از حزن	آه میكردم كه ای خلاق من 
65.16 از خطر هاروت و ماروت آشكار	چاه بابل را بكردند اختیار

66. دکر دشواری عذاب آخرت و سختی آن
66.1 تا عذاب آخرت اینجا كشند	گربزند و عاقل و ساحر وشند
66.2 نیك كردند و بجای خویش بود	سهل تر باشد ز آتش رنج دود
66.3 حد ندارد وصف رنج آن جهان	سهل باشد رنج دنیا پیش آن 
66.4 ای خنك آن كو جهادی میكند	بر بدن زجری و دادی میكند
66.5 تا ز رنج  آن جهانی  وارهد	بر خود این رنج عبادت مینهد
66.6 من همی گفتم: كه یا رب، آن عذاب	هم در این عالم  بران بر من شتاب 
66.7 تا در آن عالم فراغت باشدم	در چنین درخواست حلقه میزدم 
66.8 این چنین رنجورئی پیدام شد	جان من از رنج بی آرام شد
66.9 مانده ام از ذكر و از اوراد خود	بی خبر گشتم ز خویش و نیك و بد
66.10 گر نمی دیدم كنون من روی تو	ای خجسته وی مبارك خوی تو
66.11 میشدم از دست، من یك بارگی	كردیم شاهانه این غمخوارگی 
66.12 گفت: هی هی این دعا دیگر مكن	بر مكن تو خویش را از بیخ و بن 
66.13 تو چه طاقت داری ای مور نژند	كه نهد بر تو چنان كوه بلند
66.14 گفت: توبه كردم ای سلطان كه من	از سر جلدی نلافم هیچ فن 
66.15 این جهان تیه است و تو موسی و ما	از گنه در تیه مانده مبتلا
66.16 سالها ره میرویم و، در اخیر	همچنان در منزل اول اسیر
66.17 * قوم موسی راه می پیموده اند	آخر اندر گام اول بوده اند 

67. ذکر قوم موسی علیه السلام و پشیمانی ایشان
67.1 * راز میگفتند پیدا و نهان	جملگی مرد و زن و پیر و جوان 
67.2 گر دل موسی ز ما راضی بدی	تیه را راه و كران پیدا شدی 
67.3 ور به كل بیزار بودی او ز ما	كی رسیدی منّ و سلوی از سما؟ 
67.4 كی ز سنگی چشمه ها جوشان شدی؟	در بیابان مان امان جان شدی 
67.5 بل به جای خوان، خود آتش آمدی	اندر این منزل لهب بر ما زدی 
67.6 چون دو دل شد موسی اندر كار ما	گاه خصم ماست، گاهی یار ما
67.7 خشمش آتش میزند در رخت ما	حلم او رد میكند تیر بلا
67.8 كی بود كه حلم گردد خشم نیز؟	نیست این نادر ز لطفت، ای عزیز
67.9 مدح حاضر وحشت است از بهر این	نام موسی میبرم، قاصد چنین 
67.10 ور نه موسی كی روا دارد كه من	پیش تو یاد آورم از هیچ تن 
67.11 عهد ما بشكست صد بار و هزار	عهد تو چون كوه ثابت برقرار
67.12 عهد ما كاه و به هر بادی زبون	عهد تو كوه و ز صد كه هم فزون 
67.13 حق آن قوت كه بر تلوین ما	رحمتی كن ای امیر لونها
67.14 خویش را دیدیم و رسوایی خویش	امتحان ما مكن ای شاه بیش 
67.15 تا فضیحت های دیگر را نهان	كرده باشی ای كریم مستعان 
67.16 بیحدی تو در جمال و در كمال	در كژی ما بیحدیم و در ضلال 
67.17 بیحدی خویش بگمار ای كریم	بر كژی بیحد مشتی لئیم 
67.18 هین كه از تقطیع ما یك تار ماند	مصر بودیم و یكی دیوار ماند
67.19 البقیه البقیه ای خدیو	تا نگردد شاد  كلی جان دیو
67.20 بهر ما نی، بهر آن لطف نخست	كه تو كردی گمرهان را بازجست 
67.21 چون نمودی قدرتت، بنمای رحم	ای نهاده رحمها در شحم و لحم 
67.22 این دعا گر خشم افزاید ترا	تو دعا تعلیم فرما، مهترا
67.23 آنچنان كادم بیفتاد از بهشت	رجعتش دادی كه رست از دیو زشت 
67.24 دیو كبود كاو ز آدم بگذرد	بر چنین نطعی از او بازی برد
67.25 در حقیقت نفع آدم شد همه	لعنت حاسد شده آن دمدمه 
67.26 بازئی دید و دو صد بازی ندید	پس ستون خیمۀ خود را برید
67.27 آتشی زد شب، به كشت دیگران	باد سوی کشت او کردش روان 
67.28 چشم بندی بود لعنت دیو را	تا  زیان خصم دید آن ریو را
67.29 * هم زیان جان او شد ریو او	خود تو گوئی بود آدم، دیو او 
67.30 لعنت این باشد كه كژبینش كند	حاسد و خود بین و پر كینش كند
67.31 تا نداند كه هر آن کو بد کند	عاقبت باز آید و بر وی زند
67.32 جمله فرزین بندها بیند بعكس	مات بر وی گردد و نقصان و وكس 
67.33 زانكه گر او هیچ بیند خویش را	مهلك و ناسور بیند ریش را
67.34 درد خیزد زین چنین دیدن درون	درد او را از حجاب آرد برون 
67.35 تا نگیرد مادران را درد زه	طفل در زادن نیابد هیچ ره 
67.36 این امانت در دل و جان حاملست	این نصیحتها مثال قابلست 
67.37 قابله گوید كه زن را درد نیست	درد باید، درد كودك را رهیست 
67.38 آنكه او بیدرد باشد، ره زن است	زانكه بیدردی، انا الحق گفتن است 
67.39 آن انا، بی وقت گفتن لعنت است	وین انا، در وقت گفتن رحمت است 
67.40 آن انا منصور، رحمت شد یقین	وآن انا فرعون، لعنت شد ببین 
67.41 لاجرم هر مرغ بی هنگام را	سر بریدن واجب است اعلام را
67.42 سر بریدن چیست؟ كشتن نفس را	در جهاد و ترك گفتن لمس را
67.43 آن چنان كه نیش كژدم بر كنی	تا كه یابد او ز كشتن ایمنی 
67.44 بر كنی دندان پر زهری ز مار	تا رهد مار از بلای سنگسار
67.45 هیچ نكشد نفس را، جز ظلّ پیر	دامن آن نفس كش را سخت گیر
67.46 چون بگیری سخت، آن توفیق هوست	در تو هر قوت كه آید، جذب اوست 
67.47 ما رمیت إذْ رمیت راست دان	هر چه دارد جان، بود از جان  جان 
67.48 دست گیرنده وی است و بردبار	دم به دم آن دم، از او امید دار
67.49 نیست غم گر دیر بی او مانده ای	دیرگیر و سخت گیرش خوانده ای 
67.50 دیر گیرد سخت گیرد رحمتش	یكدمت غایب ندارد حضرتش 
67.51 گر تو خواهی شرح این وصل و ولا	از سر اندیشه می خوان، والضحی 
67.52 ور تو گویی هم بدیها از وی است	لیك آن نقصان فضل او كی است؟ 
67.53 آن بدی دادن كمال اوست هم	من مثالی گویمت، ای محتشم 

68. مثال در بیان معنی یؤمن بالقدر خیره و شره
68.1 كرد نقاشی دو گونه نقشها	نقشهای صاف و نقش بی صفا
68.2 نقش یوسف كرد و حور خوش سرشت	نقش ابلیسان و افریتان زشت 
68.3 هر دو گونه نقش ز استادی اوست	زشتی او نیست آن رادی اوست 
68.4 زشت را در غایت زشتی كند	جمله زشتیها به گردش بر تند
68.5 * خوب را در غایت خوبی کشد	حس عالم چاشنی از وی چشد 
68.6 تا كمال دانشش پیدا شود	منكر استادی اش رسوا شود
68.7 ور نتاند زشت كردن، ناقص است	زین سبب خلاق گبر و مخلص است 
68.8 پس از این رو كفر و ایمان شاهداند	بر خداوندیش هر دو ساجداند
68.9 لیك مومن دان كه طوعا ساجد است	زانكه جویای رضا و قاصد است 
68.10 هست  كرها گبر هم یزدان پرست	لیك قصد او مراد دیگر است 
68.11 قلعۀ سلطان عمارت می كند	لیك دعوی امارت می كند
68.12 گشته یاغی، تا كه ملك او بود	عاقبت خود، قلعه سلطانی شود
68.13 مومن آن قلعه برای پادشاه	میكند معمور، نی از بهر جاه 
68.14 زشت گوید، ای شه زشت آفرین	قادری بر خوب و بر زشت مهین 
68.15 خوب گوید، ای شه حسن و بها	پاك گردانیدیم از عیبها
68.16 * حمد لک والشکر لک یاذالمنن	حاضری و ناظری بر حال من 
68.17 حاصل آنکه او هر آنچه خواست کرد	خوب را و زشت را چون خار و ورد
68.18 اوست بر هر پادشاهی پادشا	کار ساز یفعل الله ما یشا

69. دعا و توبه آموختن رسول صلی الله علیه و آله بیمار را
69.1 گفت پیغمبر مر آن بیمار را	این بگو، كای سهل كن دشوار را
69.2 آتنا فی دار دنیانا حسن	آتنا فی دار عقبانا حسن 
69.3 راه را بر ما چو بستان كن لطیف	مقصد ما لطف خود ساز ای شریف 
69.4 مومنان در حشر گویند ای ملك	نی كه دوزخ بود راه مشترك؟ 
69.5 مومن و كافر بر او یابد گذار	ما ندیدیم اندر این ره دود و نار
69.6 نك بهشت و بارگاه ایمنی	پس كجا بود آن گذرگاه دنی؟ 
69.7 پس ملك گوید كه آن روضۀ خضر	كان فلان جا دیده اید اندر گذر
69.8 دوزخ آن بود و سیاستگاه سخت	بر شما شد باغ و بستان و درخت 
69.9 چون شما این نفس دوزخ خوی را	آتشی گبر فتنه جوی را
69.10 جهدها كردید تا شد پر صفا	نار را كشتید از بهر خدا
69.11 آتش شهوت كه شعله میزدی	سبزۀ تقوی شد و نور هدی 
69.12 آتش خشم از شما هم حلم شد	ظلمت جهل از شما هم علم شد
69.13 آتش حرص از شما ایثار شد	و آن حسد چون خار بد،  گلزار شد
69.14 چون شما این جمله آتشهای خویش	بهر حق كشتید جمله پیش پیش 
69.15 نفس ناری را چو باغی ساختید	اندر او تخم وفا انداختید
69.16 بلبلان ذكر و تسبیح اندر او	خوش سرایان در چمن بر طرف جو
69.17 داعی حق را اجابت كرده اید	وز جحیم نفس آب آورده اید
69.18 * از جنان سوی جنان کردید باب	از حمیم نفس آوردید آب 
69.19 دوزخ ما نیز در حق شما	سبزه گشت و گلشن و برگ و نوا
69.20 چیست احسان را مكافات ای پسر؟	لطف و احسان و ثواب معتبر
69.21 نی شما گفتید ما قربانی ایم؟	پیش اوصاف بقا ما فانی ایم 
69.22 ما اگر قلاش و گر دیوانه ایم	مست آن ساقی و آن پیمانه ایم 
69.23 بر خط و فرمان او سر می نهیم	جان شیرین را گروگان می دهیم 
69.24 تا خیال دوست در اسرار ماست	چاكری و جان سپاری كار ماست 
69.25 هر كجا شمع بلا افروختند	صد هزاران جان عاشق سوختند
69.26 عاشقانی كز درون خانه اند	شمع روی یار را پروانه اند
69.27 ای دل آن جا رو كه با تو روشن اند	وز بلاها مر ترا چون جوشن اند
69.28 در میان جان تو را جا میکنند	تا تو را پر باده چون جامی کنند
69.29 در میان جان ایشان خانه گیر	در فلك خانه كن ای بدر منیر
69.30 چون عطارد دفتر دل واكنند	تا كه بر تو سرّها پیدا كنند
69.31 پیش خویشان باش، چون آواره ای	بر مه كامل زن، ار مه پاره ای 
69.32 جزو را از كل خود پرهیز چیست؟	با مخالف این همه آمیز چیست؟ 
69.33 جنس را بین، نوع گشته در روش	غیبها بین، گشته عین از پرتوش 
69.34 تا چون زن، عشوه خری ای بی خرد	از دروغ و عشوه كی یابی مدد؟
69.35 چاپلوس و لفظ شیرین و فریب	میستانی مینهی چون زر به جیب 
69.36 مر ترا سیلی و دشنام شهان	بهتر آید از ثنای گمرهان 
69.37 صفع شاهان خور، مخور شهد خسان	تا كسی گردی ز اقبال كسان 
69.38 زآنكه زایشان خلعت و دولت رسد	در پناه روح، جان گردد جسد
69.39 هر كجا بینی برهنه و بی نوا	دان كه او بگریخته ست از اوستا
69.40 تا چنان گردد كه میخواهد دلش	آن دل كور بد بی حاصلش 
69.41 گر چنان گشتی كه استا خواستی	خویش را و خویش را آراستی 
69.42 هر كه از استا گریزد در جهان	او ز دولت میگریزد، این بدان 
69.43 پیشه ای آموختی در كسب تن	چنگ اندر پیشۀ دینی بزن 
69.44 در جهان پوشیده گشتی و غنی	چون برون آیی از اینجا، چون كنی ؟
69.45 پیشه ای آموز كاندر آخرت	اندر آید دخل كسب مغفرت 
69.46 آن جهان شهری است پر بازار و كسب	تا نپنداری كه كسب اینجاست، حسب 
69.47 حق تعالی گفت كاین كسب جهان	پیش آن كسب است لعب كودكان 
69.48 همچو آن طفلی كه بر طفلی تند	شكل صحبت كن مساسی میكند
69.49 آن مساس طفل چبود؟ بازئی	با جماع رستمی و قاضئی 
69.50 كودكان سازند در بازی دكان	سود نبود، جز كه تعطیل زمان 
69.51 شب شود در خانه آید گرسنه	كودكان رفته بمانده یك تنه 
69.52 این جهان بازیگه است و، مرگ، شب	باز گردی، كیسه خالی، پر تعب 
69.53 * سوی خانۀ گور تنها مانده ای	با فغال واحسرتا برخوانده ای 
69.54 كسب دین، عشق است و جذب اندرون	قابلیت، نور حق دان ای حرون 
69.55 كسب فانی خواهدت این نفس خس	چند كسب خس كنی؟ بگذار بس 
69.56 نفس خس، گر جویدت كسب شریف	حیله و مكری بود آن را ردیف 

70. بیدار كردن ابلیس معاویه را كه وقت نماز بیگاه شد
70.1 در خبر آمد كه آن معاویه	خفته بد در قصر در یك زاویه 
70.2 قصر را از اندرون در بسته بود	كز زیارتهای مردم خسته بود
70.3 ناگهان مردی ورا بیدار كرد	چشم چون بگشاد پنهان گشت مرد
70.4 گفت اندر قصر، كس را ره نبود	كیست كاین گستاخی و جرات نمود؟
70.5 گرد برگشت و طلب كرد آن زمان	تا بیابد زآن نهان گشته، نشان 
70.6 از پس در مدبری را دید، كاو	در پس پرده نهان میكرد رو
70.7 گفت هی، تو كیستی؟ نام تو چیست؟	گفت نامم فاش ابلیس شقی است 
70.8 گفت بیدارم چرا كردی به جد؟	راست گو، با من مگو بر عكس و ضد
70.9 گفت هنگام نماز آخر رسید	سوی مسجد زود میباید دوید
70.10 عجلوا الطاعات قبل الفوت گفت	مصطفی چون درّ وحدت را بسفت 
70.11 گفت نی نی، این غرض نبود ترا	كه به خیری رهنما باشی مرا
70.12 دزد آید از نهان در مسكنم	گویدم كه پاسبانی می كنم 
70.13 من كجا باور كنم آن دزد را؟	دزد كی داند ثواب و مزد را؟
70.14 خاصه دزدی چون تو، قطاع الطریق	از چه رو گشتی چنین برمن شفیق؟

71. جواب گفتن ابلیس معاویه را
71.1 گفت ما اول فرشته بوده ایم	راه طاعت را بجان پیموده ایم 
71.2 سالكان راه را محرم بدیم	ساكنان عرش را هم دم بدیم 
71.3 پیشۀ اول كجا از دل رود؟	مهر اول كی ز دل بیرون شود؟
71.4 در سفر گر روم بینی یا  ختن	از دل تو كی رود حب الوطن؟ 
71.5 ما هم از مستان این می، بوده ایم	عاشقان درگه وی بوده ایم 
71.6 ناف ما بر مهر او ببریده اند	عشق او در جان ما كاریده اند
71.7 روز نیكو دیده ایم از روزگار	آب رحمت خورده ایم از جویبار
71.8 نه كه ما را دست فضلش كاشتست؟	از عدم ما را نه او برداشتست؟ 
71.9 ای بسا كز وی نوازش دیده ایم	در گلستان رضا گردیده ایم 
71.10 بر سر ما دست رحمت مینهاد	چشمهای لطف بر ما میگشاد
71.11 در  گه طفلی، كه بودم شیر جو	گاهوارم را كه جنبانید؟ او
71.12 از كه خوردم شیر، غیر شیر او؟	كه مرا پرورد، جز تدبیر او؟
71.13 خوی كان با شیر رفت اندر وجود	كی توان آن را  ز مردم واگشود؟
71.14 گر عتابی كرد دریای كرم	بسته كی گردند درهای كرم؟ 
71.15 اصل نقدش لطف و داد و بخشش است	قهر بر وی چون غباری از غش است 
71.16 از برای لطف عالم را بساخت	ذره ها را آفتاب وی نواخت 
71.17 فرقت از قهرش اگر آبستن است	بهر قدر وصل او دانستن است 
71.18 میدهد جان را فراقش گوشمال	تا بداند قدر ایام وصال 
71.19 گفت پیغمبر كه حق فرموده است	قصد من از خلق، احسان بوده است 
71.20 آفریدم تا ز من سودی كنند	تا ز شهدم دست آلودی كنند
71.21 نی برای آن كه من سودی كنم	و ز برهنه من قبائی بركنم 
71.22 چند روزی گر ز پیشم رانده است	چشم من در روی خوبش مانده است 
71.23 كز چنان رویی، چنین قهر، ای عجب	هر كسی مشغول گشته در سبب 
71.24 من سبب را ننگرم، كان حادث است	زانكه حادث، حادثی را باعث است 
71.25 لطف سابق را نظاره میكنم	هر چه آن حادث، دو پاره میكنم 
71.26 ترك سجده، از حسد گیرم كه بود	آن حسد از عشق خیزد، نز جحود
71.27 هر حسد از دوستی خیزد چنین	كه شود با دوست غیری همنشین 
71.28 هست شرط دوستی، غیرت پزی	همچو شرط عطسه، گفتن دیر زی 
71.29 چونكه بر نطعش جز این بازی نبود	گفت بازی كن، چه دانم در فزود؟
71.30 آن یكی بازی كه بد من باختم	خویشتن را در بلا انداختم 
71.31 در بلا هم میچشم لذات او	مات اویم، مات اویم، مات او
71.32 چون رهاند خویشتن را؟ ای سره	هیچ كس در شش جهت، از شش دره 
71.33 جزو شش، از كلّ شش، چون وارهد؟	خاصه كه، بیچون مر او را كژ نهد
71.34 هر كه در شش، او درون آتش است	اوش برهاند كه خلاق شش است 
71.35 خود اگر كفر است و، گر ایمان او	دست باف حضرت است و آن  او

72. باز تقریر كردن معاویه با ابلیس مكر او را
72.1 گفت امیر او را، كه اینها راست است	لیك بخش تو از اینها كاست است 
72.2 صد هزاران چو مرا تو  ره زدی	حفره كردی، در خزینه آمدی 
72.3 آتشی، از تو بسوزم، چاره نیست	كیست كز دست تو جامه پاره نیست؟ 
72.4 طبعت ای آتش، چو سوزانیدنیست	تا نسوزانی تو چیزی، چاره نیست 
72.5 لعنت این باشد كه سوزانت كند	اوستاد جمله دزدانت كند
72.6 با خدا گفتی، شنیدی رو برو	من چه باشم پیش مكرت؟ ای عدو
72.7 معرفتهای تو چون بانگ صفیر	بانگ مرغانست، لیكن مرغ گیر
72.8 صد هزاران مرغ را، آن  ره  زدست	مرغ غره، كاشنائی آمدست 
72.9 در هوا چون بشنود بانگ صفیر	از هوا آید شود اینجا اسیر
72.10 قوم نوح از مكر تو در نوحه اند	دل كباب و سینه شرحه شرحه اند
72.11 عاد را تو باد دادی در جهان	در فکندی در عذاب و اندهان 
72.12 از تو بود آن سنگسار قوم لوط	در سیاه آبه ز تو خوردند غوط
72.13 مغز نمرود از تو آمد ریخته	ای هزاران فتنه ها انگیخته 
72.14 عقل فرعون ذكی فیلسوف	كور گشت از تو، نیابید او وقوف 
72.15 بولهب هم از تو نااهلی شده	بوالحكم هم از تو بوجهلی شده 
72.16 ای بر این شطرنج بهر یاد را	مات كرده صد هزار استاد را
72.17 ای ز فرزین بندهای مشكلت	سوخته جانها، سیه گشته دلت 
72.18 بحر مكری تو، خلایق قطره ای	تو چو كوهی، وین سلیمان ذره ای 
72.19 كه رهد از مكر تو؟ ای مختصم	غرق طوفانیم، الا من عصم 
72.20 بس ستارۀ سعد، از تو محترق	بس سپاه جمع، از تو مفترق
72.21 * بس مسلمان کز تو دین درباخته	سرنگون تا قعر دوزخ تاخته 
72.22 * بس چو بلعم، از تو نومید آمده	بس چو برصیصا، ز تو کافر شده 

73. باز جواب گفتن ابلیس معاویه را
73.1 گفت ابلیسش، گشا این عقد را	من محكّم، قلب را و نقد را
73.2 امتحان شیر و كلبم كرد حق	امتحان نقد و قلبم كرد حق 
73.3 قلب را من كی سیه رو كرده ام؟	صیرفی ام قیمت او كرده ام 
73.4 نیكوان را رهنمایی میكنم	مر بدان را پیشوائی می كنم
73.5 * صالحان را پیشوا و مأمنم	طالحان را نیز یاری میکنم 
73.6 * باغبانم، شاخ تر میپرورم	شاخهای خشک را هم میبرم 
73.7 این علفها مینهم، از بهر چیست؟	تا پدید آید كه حیوان جنس كیست 
73.8 سگ چو از آهو بزاید كودكی	در سگی و آهوئی دارد شكی 
73.9 تو گیاه و استخوان پیشش بریز	تا كدامین سو كند او گام تیز
73.10 گر به سوی استخوان آید، سگ است	ور گیا خواهد، یقین آهو رگ است 
73.11 قهر و لطفی جفت شد با همدگر	زاد از این هر دو جهان خیر و شر
73.12 تو گیاه و استخوان را عرضه كن	قوت نفس و، قوت جان را عرضه كن 
73.13 گر غذای نفس جوید ابتر است	ور غذای روح خواهد سرور است 
73.14 گر كند او خدمت تن، هست خر	ور رود در بحر جان، یابد گهر
73.15 گر چه این دو مختلف خیر و شرند	لیك این هر دو به یك كار اندرند
73.16 انبیا طاعات عرضه میكنند	دشمنان شهوات عرضه میكنند
73.17 نیك را چون بد كنم؟ یزدان نیم	داعیم من، خالق ایشان نیم 
73.18 زشت را و خوب را آیینه ام 	خوب را من زشت سازم؟ رب نه ام 
73.19 آینه انداخت هندو درد را	كاین سیه رو مینماید مرد را 
73.20 گفت آیینه، گنه از من نبود	جرم او را نه که روی من زدود
73.21 او مرا غماز كرد و راست گو	تا بگویم، زشت كو و خوب كو؟
73.22 من گواهم، بر گوا زندان كجاست؟	ز اهل زندان نیستم، یزدان گواست 
73.23 هر كجا بینم نهال میوه دار	تربیتها میكنم من دایه وار
73.24 هر كجا بینم درخت تلخ و خشك	می ببرم، تا رهد از پشك مشك 
73.25 خشك گوید باغبان را، كای فتی	مر مرا چه میبری سر، بی خطا؟
73.26 باغبان گوید خمش، ای زشت خو	بس نباشد خشكی تو جرم تو؟
73.27 خشك گوید راستم من، كژ نیم	تو چرا بی جرم می بری پیم؟ 
73.28 باغبان گوید اگر مسعودئی	كاشكی كژ بودی و تر بودئی 
73.29 جاذب آب حیاتی گشته ای	اندر آب زندگی آغشته ای 
73.30 تخم تو بد بوده است و اصل  تو	با درخت خوش نبوده وصل تو
73.31 شاخ تلخ ار با خوشی وصلت كند	آن خوشی اندر نهادش بر زند
73.32 * گر تو را بیدار کردم، بهر دین	خوی اصل من، همین است و همین 

74. عنف كردن معاویه با ابلیس
74.1 گفت امیر، ای راه زن، حجت مگو	مر تو را ره نیست، در من، ره مجو
74.2 ره زنی تو، من غریب و تاجرم	هر لباساتی كه آری، كی خرم؟ 
74.3 گرد رخت من مگرد از كافری	تو نه ای رخت كسی را مشتری 
74.4 مشتری نبود كسی را راه زن	ور نماید مشتری، مكر است و فن

75. نالیدن معاویه به حق تعالی از مکر ابلیس و نصرت خواستن
75.1 تا چه دارد این حسود اندر كدو؟	ای خدا فریاد ما رس زین عدو
75.2 گر یكی فصل دگر در من دمد	در رباید از من این رهزن نمد
75.3 این حدیثش همچو دود است ای اله	رحم کن، ور نه گلیمم شد سیاه 
75.4 من به حجت بر نیایم با بلیس	كاوست فتنۀ هر شریف و هر خسیس 
75.5 آدمی كاو علم الاسما بگست	در تگ چون برق این سگ بی تگست 
75.6 از بهشت انداختش بر روی خاك	چون سمك در شست او شد از سماك 
75.7 نوحۀ إنا ظلمنا میزدی	نیست دستان و فسونش را حدی 
75.8 اندرون هر حدیث او شر است	صد هزاران سحر در وی مضمر است 
75.9 مردی مردان ببندد در نفس	در زن و در مرد افروزد هوس 
75.10 ای بلیس خلق سوز فتنه جو	بر چیم بیدار كردی؟ راست گو
75.11 * زانکه حجت در نگنجد با منی	هین غرض را در میان نه بی فنی 

76. باز تقریر کردن ابلیس تلبیس خود را با معاویه
76.1 گفت هر مردی كه باشد بد گمان	نشنود او راست را با صد نشان 
76.2 هر درونی كه خیال اندیش شد	چون دلیل آری خیالش بیش شد
76.3 چون سخن در وی رود، علت شود	تیغ غازی دزد را آلت شود
76.4 پس جواب او سكوت است و سكون	هست با ابله سخن گفتن جنون 
76.5 * تو ز حق ترس و، ازو جو قطع نفس	که تو از شرش بماندستی به حبس 
76.6 تو ز من، با حق چه نالی ای علیم؟	رو بنال از شرّ آن نفس لئیم 
76.7 تو خوری حلوا تو را دمّل شود	تب بگیرد، طبع تو مختل شود
76.8 بی گنه لعنت كنی ابلیس را	چون نبینی از خود آن تلبیس را
76.9 نیست از ابلیس، از توست ای غوی	كه چو روبه سوی دنبه میروی 
76.10 چون كه در سبزه ببینی دنبه را	دام باشد این ندانی روبها
76.11 زآن ندانی، كت ز دانش دور كرد	میل دنبه چشم و عقلت كور كرد
76.12 حبك الأشیاء یعمیك یصم	نفسك السودا جنت لا تختصم 
76.13 تو گنه بر من منه، كژ مژ مبین	من ز بد بیزارم و از حرص و كین 
76.14 * حرص و کین هست از طباع مختلف	مر مرا بر چار ضد شد مکتنف 
76.15 من بدی كردم، پشیمانم هنوز	انتظارم تا شبم آید به روز
76.16 * هم امیدی میپزم با درد و سوز	تا مگر این دی مهم گردد تموز 
76.17 متهم گشتم میان خلق من	فعل خود بر من نهد هر مرد و زن 
76.18 گرگ بیچاره اگر چه گرسنه است	متهم باشد كه او در طنطنه است 
76.19 از ضعیفی چون نتاند راه رفت	خلق گوید تخمه است از لوت  زفت 

77. باز الحاح كردن معاویه ابلیس را
77.1 گفت: غیر راستی نرهاندت	داد سوی راستی میخواندت 
77.2 راست گو تا وارهی از چنگ من	مكر ننشاند غبار جنگ من 
77.3 گفت: چون دانی دروغ و راست را؟	ای خیال اندیش پر اندیشه ها
77.4 گفت: پیغمبر نشانی داده است	قلب و نیكو را محك بنهاده است 
77.5 گفته است: الكذب ریب فی القلوب	باز الصدق طمانین طروب 
77.6 دل نیارامد ز گفتار دروغ	آب و روغن هیچ نفروزد فروغ 
77.7 در حدیث راست، آرام دل است	راستیها دانۀ دام دل است 
77.8 دل مگر رنجور باشد بد دهان	كو نداند چاشنی این و آن 
77.9 چون شود از رنج و علت دل سلیم	طعم صدق و كذب را باشد علیم 
77.10 حرص آدم چون سوی گندم فزود	از دل آدم سلیمی را ربود
77.11 پس دروغ و عشوه ات را گوش كرد	غرّه گشت و زهر قاتل نوش كرد
77.12 كژدم از گندم ندانست آن نفس	میپرد تمییز از مست هوس 
77.13 خلق مست آرزویند و هوا	زآن پذیرایند دستان ترا
77.14 هر كه خود را از هوا خود باز كرد	چشم خود را آشنای راز كرد
77.15 همچنان که در حکایت گفته اند	بشنو آنرا تا گشاید بسته بند

78. شكایت قاضی از آفت قضا و جواب گفتن نایب قاضی مر او را
78.1 قاضئی بنشاندند او می گریست	گفت نایب، قاضیا گریه ز چیست ؟
78.2 این نه وقت گریه و فریاد توست	وقت شادی و مبارك باد توست 
78.3 گفت: اه، چون حكم راند بی دلی؟	در میان آن دو عالم، جاهلی 
78.4 آن دو خصم از واقعۀ خود واقفند	قاضی مسكین چه داند ز آن دو بند؟
78.5 جاهل است و غافل است از حالشان	چون رود در خونشان و مالشان ؟
78.6 گفت: خصمان عالمند و علتی	جاهلی تو، لیك شمع ملتی 
78.7 زانكه تو علت نداری در میان	آن فراغت هست، نور دیده گان 
78.8 وان دو عالم را غرضشان كور كرد	علمشان را علت اندر گور كرد
78.9 جهل را، بی علتی، عالم كند	علم را علت كژ و ظالم كند
78.10 تا تو رشوت نستدی، بیننده ای	چون طمع كردی، ضریر و بنده ای 
78.11 از هوا من خوی را واكرده ام	لقمه های شهوتی كم خورده ام 
78.12 چاشنی گیر دلم شد با فروغ	راست را داند حقیقت از دروغ 

79. به اقرار آوردن معاویه ابلیس را
79.1 ای سگ ملعون جواب من بگو	راستی گو و دروغی را مجو
79.2 تو چرا بیدار كردی مر مرا ؟	دشمن بیدارئی تو، ای دغا
79.3 همچو خشخاشی، همه خواب آوری	همچو خمری، عقل و دانش را بری 
79.4 چار میخت كرده ام، هین راست گو	راست را دانم، تو حیلتها مجو
79.5 * من ز هر كس آن طمع دارم، كه او	صاحب آن باشد، اندر طبع و خو 
79.6 من ز سركه می نجویم شکری	مر مخنث را نگیرم لشگری 
79.7 همچو گبران، می نجویم از بتی	كاو بود حق، یا خود از حق آیتی 
79.8 من ز سرگین، می نجویم بوی مشك	من در آب جو نجویم خشت خشك 
79.9 من نجویم پاسبانی را  ز دزد	کار ناکرده، نجویم هیچ مزد
79.10 من ز شیطان این نجویم، كاوست غیر	كه مرا بیدار گرداند به خیر

80. راست گفتن ابلیس مکر خود را با معاویه
80.1 گفت بسیار آن بلیس از مكر و غدر	میر از او نشنید و كرد استیز و نکر
80.2 از بن دندان بگفتش بهر آن	كردمت بیدار میدان ای فلان 
80.3 تا رسی اندر جماعت در نماز	از پی پیغمبر دولت فراز
80.4 گر نماز از وقت رفتی مر ترا	این جهان تاریك گشتی بی ضیا
80.5 از غبین و درد رفتی اشكها	از دو چشم تو، مثال مشكها
80.6 آن غبین و درد بودی صد نماز	كو نماز و، كو فروغ آن نیاز ؟
80.7 ذوق دارد هر كسی در طاعتی	لاجرم نشكیبد از وی ساعتی 

81. فضیلت حسرت خوردن آن شخص بر فوت نماز جماعت
81.1 آن یكی میرفت در مسجد درون	مردم از مسجد همی آمد برون 
81.2 گفت پرسان كه جماعت را چه بود؟	كه ز مسجد می برون آیند زود
81.3 آن یكی گفتش كه پیغمبر نماز	با جماعت كرد و فارغ شد ز راز
81.4 تو كجا در میروی ای مرد خام؟	چونكه پیغمبر بدادست السلام 
81.5 گفت آه و دود از آن آمد برون	آه او میداد از دل بوی خون 
81.6 آن یكی از جمع گفت، این آه را	تو به من ده، آن نماز من تو را
81.7 گفت دادم آه و پذرفتم نماز	او ستد آن آه را با صد نیاز
81.8 * با نیاز و با تضرع بازگشت	باز بود و در پی شهباز گشت 
81.9 شب به خواب اندر بگفتش هاتفی	كه خریدی آب حیوان و شفی
81.10 حرمت این اختیار و این دخول	شد نماز جملۀ خلقان قبول 

82. تتمۀ اقرار ابلیس با معاویه مكر و فریب خود را
82.1 پس عزازیلش بگفت، ای میر راد	مكر خود اندر میان باید نهاد
82.2 گر نمازت فوت میشد آن زمان	میزدی از درد دل، آه و فغان 
82.3 آن تاسف، و آن فغان و آن نیاز	در گذشتی از دو صد ذكر و نماز
82.4 من ترا بیدار كردم از نهیب	تا نسوزاند چنین آهی حجیب 
82.5 تا چنان آهی نباشد مر ترا	تا بدان راهی نباشد مر ترا
82.6 من حسودم، از حسد كردم چنین	من عدوّم، كار من مكر است و كین 

83. تصدیق کردن معاویه ابلیس را در آن قول
83.1 گفت اكنون راست گفتی، صادقی	از تو این آید، تو این را لایقی 
83.2 عنكبوتی تو، مگس داری شكار	من نیم ای سگ مگس، زحمت میار
83.3 باز اسپیدم، شكارم شه كند	عنكبوتی كی بگرد من تند ؟
83.4 * کار تو این است ای دزد لعین	سوی دوغ آری مگس را زانگبین 
83.5 رو مگس می گیر تا تانی، هلا	سوی دوغی زن مگسها را صلا
83.6 ور بخوانی تو به سوی انگبین	هم دروغ و دوغ باشد آن یقین 
83.7 تو مرا بیدار كردی، خواب بود	تو نمودی كشتی، آن گرداب بود
83.8 تو در این خیرم از آن میخواندی	تا مرا از خیر بهتر راندی 

84. گریختن دزد از دست صاحب خانه به آواز شخص دیگر
84.1 این بدان ماند كه شخصی دزد دید	در وثاق اندر پی او میدوید
84.2 تا دو سه میدان دوید اندر پیش	تا در افکند آن تعب اندر خویش 
84.3 اندر آن حمله كه نزدیك آمدش	تا بدو اندر جهد دریابدش 
84.4 دزد دیگر بانگ كردش كه بیا	تا ببینی این علامات بلا
84.5 زود باش و باز گرد ای مرد كار	تا ببینی حال اینجا زار زار
84.6 * چون شنید این مرد گشت اندیشه ناک	گفت با خود، گشته گیر این جامه جاک 
84.7 گفت باشد كان طرف دزدی بود	گر نگردم زود، او بر من دود
84.8 بر زن و فرزند من دستی زند	بستن این دزد سودم كی كند؟
84.9 این مسلمان از كرم میخواندم	گر نگردم زود پیش آید ندم 
84.10 بر امید شفقت آن نیك خواه	دزد را بگذاشت باز آمد به راه 
84.11 گفت ای یار نكو احوال چیست؟	این فغان و بانگ تو از دست كیست؟ 
84.12 گفت اینك بین نشان پای دزد	کاینطرف رفته است دزد زن بمزد
84.13 نك نشان پای دزد قلتبان	در پی او رو بدین نقش و نشان 
84.14 گفت ای ابله، چه میگویی مرا؟	من گرفته بودم آخر مر ورا
84.15 دزد را از بانگ تو بگذاشتم	من تو خر را آدمی پنداشتم 
84.16 این چه ژاژست و چه هرزه ای فلان؟	من حقیقت یافتم، چبود نشان؟ 
84.17 گفت من از حق نشانت میدهم	این نشانست، از حقیقت آگهم 
84.18 گفت طراری تو، یا خود ابلهی	بلكه تو دزدی و زین حال آگهی 
84.19 خصم خود را میكشیدم موكشان	تو رهانیدی ورا، كاینك نشان؟ 
84.20 تو جهت گو، من برونم از جهات	در وصال، آیات گو، یا بینات ؟
84.21 صنع بیند مرد محجوب از صفات	در صفات آن است كو گم كرد ذات 
84.22 واصلان چون غرق ذاتند، ای پسر	كی كنند اندر صفات او نظر؟
84.23 چونكه اندر قعر جو باشد سرت	كی به رنگ آب افتد منظرت؟ 
84.24 ور به رنگ آب باز آیی ز قعر	پس پلاسی بستدی دادی تو شعر
84.25 طاعت عامه، گناه خاصگان	وصلت عامه، حجاب خاص دان 
84.26 گر وزیری را كند شه محتسب	شه عدوی او بود، نبود محب 
84.27 هم گناهی كرده باشد آن وزیر	بی سبب نبود تغیر ناگزیر
84.28 آنكه ز اول محتسب بد خود ورا	بخت و روزی آن بدست از ابتدا
84.29 لیك آن كاوّل وزیر شه بدست	محتسب كردن سبب فعل بد است 
84.30 چون تو را شه ز آستانه پیش خواند	باز سوی آستانه باز راند
84.31 تو یقین میدان كه جرمی كرده ای	جبر را از جهل پیش آورده ای 
84.32 كه مرا روزی و قسمت این بدست	پس چرا دی بودت آن دولت به دست ؟
84.33 قسمت خود، خود بریدی تو ز جهل	قسمت خود را فزاید مرد اهل 

85. قصۀ منافقان و مسجد ضرار ساختن ایشان
85.1 یك مثال دیگر اندر كژ روی	شاید ار از نقل قرآن بشنوی 
85.2 این چنین كژ بازئی در جفت و طاق	با نبی می ساختند اهل نفاق 
85.3 كز برای عزّ  دین احمدی	مسجدی سازیم و بود آن مرتدی 
85.4 این چنین كژ بازئی میباختند	مسجدی جز مسجد او ساختند
85.5 فرش و سقف و قبه اش آراستند	لیك تفریق جماعت خواستند 
85.6 نزد پیغمبر به لابه آمدند	همچو اشتر پیش او زانو زدند
85.7 كای رسول حق، برای محسنی	سوی آن مسجد قدم رنجه كنی 
85.8 تا مبارك گردد از اقدام تو	تا قیامت تازه باد ایام تو
85.9 مسجد روز گل است و روز ابر	مسجد روز ضرورت وقت فقر
85.10 تا غریبی یابد آنجا خیر و جا	تا فراوان گردد این خدمت سرا
85.11 تا شعار دین شود بسیار و پر	زانكه با یاران شود خوش كار مر
85.12 ساعتی آن جایگه تشریف ده	تزكیۀ ما كن، ز ما تعریف ده 
85.13 مسجد و اصحاب مسجد را نواز	تو مهی ما شب، دمی با ما بساز
85.14 تا شود شب از جمالت همچو روز	ای جمالت آفتاب جان فروز
85.15 ای دریغا كان سخن از دل بدی	تا مراد آن نفر حاصل شدی 
85.16 لطف كاید بیدل و جان در زبان	همچو سبزۀ تون بود ای دوستان 
85.17 هم ز دورش بنگر و اندر گذر	خوردن و بو را نشاید ای پسر
85.18 سوی لطف بی وفایان هین مرو	كان پل ویران بود، نیكو شنو
85.19 گر قدم را جاهلی بر آن زند	بشكند پل و آن قدم را بشكند
85.20 هر كجا لشكر شكسته میشود	از دو سه سست مخنث میبود
85.21 در صف آید با سلاح او مرد وار	دل بر او بنهند كاینك یار غار
85.22 رو بگرداند چو بیند زخمها	رفتن او بشكند پشت ترا
85.23 این دراز است و فراوان میشود	و آنچه مقصود است پنهان میشود
85.24 بر رسول حق فسون ها خواندند	رخش دستان و حیل میراندند
85.25 آن رسول مهربان رحم كیش	جز تبسم، جز بلی، ناورد پیش 
85.26 شكرهای آن جماعت یاد كرد	در اجابت قاصدان را شاد كرد
85.27 مینمود آن مكر ایشان پیش او	یك به یك زآنسان كه اندر شیر مو
85.28 موی را نادیده میكرد آن لطیف	شیر را شاباش میگفت آن ظریف 
85.29 صد هزاران موی مكر و دمدمه	چشم خوابانید آن دم از همه 
85.30 راست میفرمود آن بحر كرم	من شما را از شما مشفق ترم 
85.31 من نشسته بر كنار آتشی	با فروغ و شعلۀ بس ناخوشی 
85.32 همچو پروانه شما آن سو دوان	هر دو دست من شده پروانه ران 
85.33 چون بر آن شد تا روان گردد رسول	غیرت حق بانگ زد، مشنو ز غول 
85.34 كاین خبیثان مكر و حیلت كرده اند	جمله مقلوب است آنچ آورده اند
85.35 قصد ایشان جز سیه روئی نبود	خیر دین كی جست ترسا و جهود؟
85.36 مسجدی بر جسر دوزخ ساختند	با خدا نرد دغاها باختند
85.37 قصدشان تفریق اصحاب رسول	فضل حق را كی شناسد هر فضول؟ 
85.38 تا جهودی را ز شام اینجا كشند	كه به وعظ او جهودان سر خوشند
85.39 گفت پیغمبر، كه آری، لیك ما	بر سر راهیم و بر عزم غزا
85.40 زین سفر چون باز گردم آن گهان	سوی آن مسجد روان گردم روان 
85.41 دفعشان گفت و به سوی غزو تاخت	با دغایان از دغا نردی بباخت 
85.42 چون بیامد از غزا باز آمدند	طالب آن وعدۀ ماضی شدند
85.43 گفت حقش: که ای پیمبر فاش گو	عذر آور جنگ باشد، باش گو
85.44 گفت که: ای قوم دغل، خامش كنید	تا نگویم رازهاتان، تن زنید
85.45 چون نشانی چند از اسرارشان	در بیان آورد بد شد كارشان 
85.46 قاصدان زو باز گشتند آن زمان	حاش لله حاش لله دم زنان 
85.47 هر منافق مصحفی زیر بغل	سوی پیغمبر بیاورد از دغل 
85.48 بهر سوگندان كه ایمان جنتی است	زانكه سوگندان كژان را سنتی است 
85.49 چون ندارد مرد كژ در دین وفا	هر زمانی بشكند سوگند را
85.50 راستان را حاجت سوگند نیست	زانكه ایشان را دو چشم روشنی است 
85.51 نقض میثاق و عهود از احمقیست	حفظ ایمان و وفا، كار تقیست 
85.52 گفت پیغمبر كه سوگند شما	راست گیرم، یا كه پیغام خدا
85.53 باز سوگند دگر خوردند قوم	مصحف اندر دست و بر لب مهر صوم 
85.54 كه به حق این كلام پاك راست	كان بنای مسجد از بهر خداست 
85.55 اندر اینجا هیچ مكر و حیله نیست	قصد ما خود صدق و ذکر یا ربی است 
85.56 گفت پیغمبر كه آواز خدا	میرسد در گوش من همچون صدا
85.57 مهر بر گوش شما بنهاد حق	تا به آواز خدا نارد سبق 
85.58 نك صریح آواز حق می آیدم	همچو صاف از درد می پالایدم 
85.59 * همچنان كه موسی از سوی درخت	بانگ حق بشنید كای مسعود بخت 
85.60 از درخت إنّی أنا الله می شنید	با كلام انوار می آمد پدید
85.61 چون ز نور وحی وا میماندند	باز نو سوگندها میخواندند
85.62 چون خدا سوگند را خوانده سپر	كی نهد اسپر ز كف پیكارگر؟
85.63 باز پیغمبر به تكذیب صریح	قد كذبتم گفت با ایشان فصیح 

86. اندیشیدن یكی از اصحاب كه چرا رسول خدا ستاری نمیكند
86.1 تا یكی یاری ز یاران رسول	در دلش انكار آمد زآن نكول 
86.2 كه چنین پیران با شیب و وقار	میكندشان این پیمبر شرمسار
86.3 كو كرم؟ كو ستر پوشی؟ كو حیا؟	صد هزاران عیب پوشند انبیا
86.4 باز در دل زود استغفار كرد	تا نگردد ز اعتراض او روی زرد
86.5 * لیک آن نقش کجش از دل نرفت	مهر بد از طبع بیحاطل نرفت 
86.6 شومی یاری اصحاب نفاق	كرد مومن را چو ایشان زشت و عاق 
86.7 باز می زارید كای علام سر	مر مرا مگذار بر كفران مصر
86.8 دل به دستم نیست همچون دید چشم	ور نه دل را سوزمی این دم به خشم 
86.9 اندر این اندیشه خوابش در ربود	مسجد ایشانش پر سرگین نمود
86.10 سنگهاش اندر حدث جای تباه	میدمید از سنگها دود سیاه 
86.11 دود در حلقش شد و حلقش بخست	از نهیب دود تلخ، از خواب جست 
86.12 در زمان در رو فتاد و میگریست	كای خدا اینها نشان منكریست 
86.13 خلم بهتر از چنین حلم، ای خدا	كه كند از نور ایمانم جدا
86.14 گر بكاوی كوشش اهل مجاز	تو به تو گنده بود همچون پیاز
86.15 هر یكی از دیگری بی مغزتر	صادقان را یك ز دیگر نغزتر
86.16 * صد کمر بسته به مکر آنقوم سست	از نفاق و زرق و دین نادرست 
86.17 صد كمر آن قوم بسته بر قبا	بهر هدم مسجد اهل قبا
86.18 همچو آن اصحاب فیل اندر حبش	كعبه ای كردند حق آتش زدش 
86.19 قصد خانه كعبه کرده ز انتقام	حالشان چون شد؟ فرو خوان از كلام 
86.20 مر سیه رویان دین را خود جهیز	نیست الا حیلت و مكر و ستیز
86.21 هر صحابی دید ز آن مسجد عیان	واقعه تا شد یقینشان سرّ آن 
86.22 واقعات ار باز گویم یك به یك	پس یقین گردد صفا بر اهل شك 
86.23 لیك می ترسم ز كشف رازشان	نازنینانند و زیبد نازشان 
86.24 شرع بی تقلید می پذرفته اند	بی محك آن نقد را بگرفته اند
86.25 حكمت قرآن چو ضالۀ مومن است	هر كسی در ضالۀ خود موقن است 

87. قصۀ آن شخص كه اشتر ضالۀ خود را میجست و میپرسید
87.1 اشتری گم كردی و جستیش چست	چون بیابی، چون ندانی كان توست؟ 
87.2 ضاله چه بود، ناقه ای گم كرده ای	از كفت بگریخته در پرده ای 
87.3 كاروان در بار کردن آمده	اشتر تو از میانه گم شده 
87.4 میدوی این سو و آن سو خشك لب	كاروان شد دور و نزدیك است شب 
87.5 رخت مانده بر زمین، در راه خوف	تو پی اشتر دوان گشته به طوف 
87.6 كای مسلمانان، كه دیدست اشتری؟	جسته بیرون بامداد از آخوری 
87.7 هر كه بر گوید نشان از اشترم	مژدگانی میدهم چندین درم 
87.8 باز میجویی نشان از هر كسی	ریش خندت میكند زین، هر خسی 
87.9 كاشتری دیدیم میرفت این طرف	اشتر سرخی به سوی این علف 
87.10 آن یكی گوید بریده گوش بود	و آن دگر گوید جلش منقوش بود
87.11 آن یكی گوید شتر یك چشم بود	و آن دگر گوید ز گر بی پشم بود
87.12 از برای مژدگانی صد نشان	از گزافه هر خسی كرده بیان
87.13 ایدل این اسرار را در گوش کن	قسم تو گر هست زین خوش نوش کن 
87.14 همچنان كه هر كسی در معرفت	میكند موصوف غیبی را صفت 

88. متردد شدن در میان مذاهب مختلفه و بیرون شدن و مخلص یافتن
88.1 فلسفی از نوع دیگر كرده شرح	باحثی مر گفت او را كرده جرح 
88.2 وآن دگر در هر دو طعنه میزند	و آن دگر از زرق جانی میكند
88.3 هر یكی زین ره نشانها زآن دهند	تا گمان آید كه ایشان زآن ده اند
88.4 این حقیقت دان، نه حق اند این همه	نی بكلی گمرهانند این رمه 
88.5 زانكه بی حق، باطلی ناید پدید	قلب را ابله به بوی زر خرید
88.6 گر نبودی در جهان نقدی روان	قلبها را خرج كردن كی توان؟ 
88.7 تا نباشد راست، كی باشد دروغ؟	آن دروغ از راست می گیرد فروغ 
88.8 بر امید راست كژ را می خرند	زهر در قندی رود، آنگه خورند
88.9 گر نباشد گندم محبوب نوش	چه برد گندم نمای جو فروش؟ 
88.10 پس مگو كاین جمله دینها باطلند	باطلان بر بوی حق دام دلند
88.11 پس مگو جمله خیال است و ضلال	بی حقیقت نیست در عالم خیال 
88.12 حق شب قدر است، در شبها نهان	تا كند جان هر شبی را امتحان 
88.13 نه همه شبها بود قدر ای جوان	نه همه شبها بود خالی از آن 
88.14 در میان دلق پوشان یك فقیر	امتحان كن، وآنكه حق است، آن بگیر
88.15 مومن كیس ممیز كو كه تا	باز داند پادشا را از گدا 
88.16 گر نه معیوبات باشد در جهان	تاجران باشند جملۀ ابلهان 
88.17 پس بود كالا شناسی سخت سهل	چون كه عیبی نیست، چه نااهل و اهل 
88.18 ور همه عیب است، دانش سود نیست	چون همه چوب است، اینجا عود نیست 
88.19 آنكه گوید جمله حقند احمقیست	وانكه گوید جمله باطل، او شقیست 
88.20 تاجران انبیا كردند سود	تاجران رنگ و بو كور و كبود
88.21 می نماید مارت اندر چشم مال	هر دو چشم خویش را نیكو بمال 

89. امتحان هر چیزی تا ظاهر شود خیر و شری كه در وی است
89.1 منگر اندر غبطۀ این بیع و سود	بنگر اندر خسر فرعون و ثمود
89.2 اندر این گردون مكرر كن نظر	زانكه حق فرمود، ثم ارجع بصر
89.3 یك نظر قانع مشو زین سقف نور	بارها بنگر ببین هل من فطور
89.4 چونكه گفتت كاندر این سقف نكو	بارها بنگر چو مرد عیب جو
89.5 پس زمین تیره را دانی كه چند ؟	دیدن و تمییز باید در پسند
89.6 تا بپالائیم صافان را ز درد	چند باید عقل ما را رنج برد
89.7 امتحانهای زمستان و خزان	تاب تابستان، بهار همچو جان 
89.8 بادها و ابرها و برقها	تا پدید آرد عوارض فرق ها
89.9 تا برون آرد زمین خاك رنگ	هر چه اندر جیب دارد، لعل و سنگ 
89.10 هر چه دزدیدست این خاك دژم	از خزانۀ حق و دریای كرم 
89.11 شحنۀ تقدیر گوید راست گو	آنچه بردی شرح واده مو به مو
89.12 دزد، یعنی خاك، گوید هیچ هیچ	شحنه او را در كشد در پیچ پیچ 
89.13 شحنه، گاهش لطف گوید چون شكر	گه برآویزد كند هر چه بتر
89.14 تا میان قهر و لطف آن خفیه ها	ظاهر آید ز آتش خوف و رجا
89.15 آن بهاران لطف شحنۀ كبریاست	و آن خزان تهدید و تخویف خداست 
89.16 وآن زمستان چار میخ معنوی	تا تو ای دزد خفی، ظاهر شوی 
89.17 پس مجاهد را زمانی بسط دل	یك زمانی قبض و درد و غش و غل 
89.18 زانكه این آب و گلی كه ابدان ماست	منكر و دزد ضیای جانهاست 
89.19 حقتعالی، گرم و سرد و رنج و درد	بر تن ما مینهد ای شیر مرد
89.20 خوف و جوع و نقص اموال و بدن	جمله بهر نقد جان ظاهر شدن 
89.21 این وعید و وعده ها انگیختست	بهر این نیك و بدی كامیختست 
89.22 چونكه حق و باطلی آمیختند	نقد و قلب اندر چرمدان ریختند
89.23 پس محك میبایدش بگزیده ای	در حقایق امتحانها دیده ای 
89.24 تا شود فاروق این تزویرها	تا بود دستور این تدبیرها
89.25 شیر ده، ای مادر موسی، ورا	و اندر آب افكن، میندیش از بلا
89.26 هر كه در روز الست آن شیر خورد	همچو موسی شیر را تمییز كرد
89.27 گر تو بر تمییز طفلت مولعی	این زمان، یا ام موسی، ارضعی 
89.28 تا ببیند طعم شیر مادرش	تا فرو ناید بدایۀ بد سرش 
89.29 * خود بر تو این حکایت روشن است	که غرض نی این حکایت گفتن است 

90. شرح فایدۀ حكایت آن شخص شتر جوینده
90.1 اشتری گم كرده ای، ای معتمد	هر كسی ز اشتر نشانی میدهد
90.2 تو نمی دانی كه آن اشتر كجاست	لیك دانی كاین نشانیها خطاست 
90.3 وانكه اشتر گم نكرد، او از مری	همچو آن گم كرده، جوید اشتری 
90.4 كه بلی من هم شتر گم كرده ام	هر كه یابد اجرتش آورده ام 
90.5 تا در اشتر با تو انبازی كند	بهر طمع اشتر این بازی كند
90.6 او نشان كژ بنشناسد ز راست	لیك گفتت آن مقلد را عصاست 
90.7 هر که را گویی خطا بود آن نشان	او به تقلید تو میگوید همان 
90.8 چون نشان راست گویند و شبیه	پس یقین گردد ترا لا ریب فیه 
90.9 آن شفای جان رنجورت شود	مظهر حس چو گنجورت شود
90.10 رنگ روی و قوت بازو شود	خلق و خلق یک توات صد تو شود
90.11 چشم تو روشن شود پایت دوان	جسم تو جان گردد و جانت روان 
90.12 پس بگوئی، راست گفتی ای امین	این نشانیها بلاغ آمد مبین 
90.13 فیه آیاتٌ ثقات بینات	این براتی باشد و قدر نجات 
90.14 این نشان چون داد گوئی پیش رو	وقت آهنگ است، پیش آهنگ شو
90.15 پیروی تو كنم، ای راست گو	بوی بردی ز اشترم، بنما كه كو
90.16 پیش آن كس كه نه صاحب اشتریست	واندرین جست شتر بهر مریست 
90.17 زین نشان راست نفزودش یقین	جز ز عكس ناقه جوی راستین 
90.18 بوی برد از جدّ و گرمیهای او	كه گزافه نیست این هیهای او
90.19 اندر این اشتر نبودش حق، ولی	اشتری گم كرده است او هم، بلی 
90.20 طمع ناقۀ غیر، رو پوشش شده	آنچه زو گم شد فراموشش شده 
90.21 هر كجا او میدود، این میدود	از طمع هم درد صاحب میشود
90.22 كاذبی با صادقی چون شد روان	آن دروغش راستی شد ناگهان 
90.23 اندر آن صحرا كه آن اشتر شتافت	اشتر خود نیز آن دیگر بیافت 
90.24 چون بدیدش یاد آورد آن  خویش	بی طمع شد ز اشتر  آن یار و خویش 
90.25 آن مقلد شد محقق چون بدید	اشتر خود را كه آن جا میچرید
90.26 او طلب كار شتر آن لحظه گشت	می نجستش تا ندید او را به دشت 
90.27 بعد از آن تنها روی آغاز كرد	چشم سوی ناقۀ خود باز كرد
90.28 گفت آن صادق، مرا بگذاشتی	تا به اكنون پاس من میداشتی 
90.29 گفت تا اكنون فسوسی بوده ام	وز طمع در چاپلوسی بوده ام 
90.30 این زمان هم درد تو گشتم كه من	در طلب از تو جدا گشتم به تن 
90.31 از تو میدزدیدمی وصف شتر	جان من دید آن  خود، شد چشم پر
90.32 تا نیابیدم، نبودم طالبش	مس كنون مغلوب شد، زر غالبش 
90.33 سیئاتم شد همه طاعات، شكر	هزل شد فانی و جدّ اثبات، شكر
90.34 سیئاتم چون وسیلت شد به حق	پس مزن بر سیئاتم هیچ دق 
90.35 مر ترا صدق تو طالب كرده بود	مر مرا جدّ و طلب صدقی گشود
90.36 صدق تو آورد در جستن ترا	جستنم آورد در صدقی مرا
90.37 تخم دولت در زمین میكاشتم	سخره و بیگار می پنداشتم 
90.38 آن نبد بیگار، كسبی بد درست	هر یكی دانه كه كشتم، صد برست 
90.39 دزد سوی خانه ای شد زیر دست	چون در آمد دید كان خانۀ خود است 
90.40 گرم باش ای سرد، تا گرمی رسد	با درشتی ساز تا نرمی رسد
90.41 آن دو اشتر نیست، آن یك اشتر است	تنگ آمد لفظ و، معنی بس پر است 
90.42 لفظ در معنی همیشه نارسان	زآن پیمبر گفت قد كلّ لسان 
90.43 نطق اسطرلاب باشد در حساب	چه قدر داند ز چرخ و آفتاب 
90.44 خاصه چرخی كاین فلك زآن پره ایست	آفتاب از آفتابش ذره ای است 

91. در بیان آن كه در هر نفسی فتنۀ مسجد ضرار هست
91.1 چون پدید آمد كه آن مسجد نبود	خانۀ حیلت بد و دام جهود
91.2 پس نبی فرمود كانرا بر كنید	مطرحۀ خاشاك و خاكستر كنید
91.3 صاحب مسجد چو مسجد قلب بود	دانه ها بر دام ریزی، نیست جود
91.4 گوشت، كاندر شست تو ماهی رباست	آنچنان لقمه، نه بخشش، نه سخاست 
91.5 مسجد اهل قبا كان بد جماد	آنچه كفو آن نبد راهش نداد
91.6 در جمادات این چنین حیفی نرفت	زد در آن ناكفو امیر داد نفت 
91.7 پس حقایق را كه اصل اصلهاست	دان كه آنجا فرق ها و فصل هاست 
91.8 نی حیاتش چون حیات او بود	نی مماتش چون ممات او بود
91.9 گور او، هرگز چو گور او مدان	خود چه گویم حال فرق آن جهان 
91.10 بر محك زن كار خود ای مرد كار	تا نسازی مسجد اهل ضرار
91.11 بس بر آن مسجد كنان تسخر زدی	چون نظر كردی، تو خود ز یشان بدی 

92. حكایت آن چهار هندو كه با هم جنگ میكردند و از عیب خود بیخبر بودند
92.1 چار هندو در یكی مسجد شدند	بهر طاعت راكع و ساجد شدند
92.2 هر یكی بر نیتی تكبیر كرد	در نماز آمد به مسكینی و درد
92.3 موذن آمد زآن یكی لفظی بجست	كای موذن، بانگ كردی، وقت هست 
92.4 گفت آن هندوی دیگر از نیاز	هی سخن گفتی و باطل شد نماز
92.5 آن سوم گفت آن دوم را، کای عمو	چه زنی طعنه باو؟ خود را بگو
92.6 آن چهارم گفت حمد الله كه من	در نیفتادم به چه چون این سه تن 
92.7 پس نماز هر چهاران شد تباه	عیب گویان، بیشتر گم كرده راه 
92.8 ای خنك جانی كه عیب خویش دید	هر كه عیبی گفت آن بر خود خرید
92.9 زانكه نیم او ز عیبستان بدست	و آن دگر نیمش ز غیبستان بدست 
92.10 چون كه بر سر مر ترا ده ریش هست	مرهمت بر خویش باید كار بست 
92.11 عیب كردن ریش را داروی اوست	چون شكسته گشت، جای ارحمواست 
92.12 گر همان عیبت نبود ایمن مباش	بو كه آن عیب از تو گردد نیز فاش 
92.13 لا تخافوا از خدا نشنیده ای 	پس چه خود را ایمن و خوش دیده ای؟ 
92.14 سالها ابلیس نیكو نام زیست	گشت رسوا، بین كه او را نام چیست 
92.15 در جهان معروف بد علیای او	گشت معروفی بعكس، ای وای او
92.16 تا نه ای ایمن، تو معروفی مجو	پاک شو از خوف، پس از امن گو
92.17 تا نروید ریش تو، ای خوش ذقن	بر دگر ساده زنخ، طعنه مزن 
92.18 این نگر كه مبتلا شد جان او	در چهی افتاد تا شد پند تو
92.19 تو نیفتادی كه باشی پند او	زهر او نوشید، تو خور قند او

93. قصد كردن   غزان به كشتن یك مردی تا آن دیگر بترسد
93.1 آن غزان  ترك خونریز آمدند	بهر یغما بر یکی ده در شدند
93.2 دو كس از اعیان آن ده یافتند	در هلاك آن یكی بشتافتند
93.3 دست بستندش كه قربانش كنند	گفت ای شاهان و اركان بلند
93.4 قصد خون من به چه رو میکنید ؟	از چه آخر تشنۀ خون منید ؟
93.5 چیست حكمت؟ چه غرض در كشتنم؟	چون چنین درویشم و عریان تنم 
93.6 گفت تا هیبت بر این یارت زند	تا بترسد او و زر پیدا كند
93.7 گفت آخر او ز من مسكین تر است	گفت قاصد كرده است، او را زر است 
93.8 گفت چون وهم است، ما هر دو یكیم	در مقام احتمال و در شكیم 
93.9 خود ورا بكشید اول ای شهان	تا بترسم من، دهم زر را نشان 
93.10 پس كرمهای الهی بین كه ما	آمدیم آخر زمان، در انتها
93.11 آخرین قرنها پیش از قرون	در حدیث است آخرون السابقون 
93.12 تا هلاك قوم نوح و قوم هود	عارض رحمت به جان ما نمود
93.13 كشت ایشان را كه ما ترسیم از او	ور خود این بر عكس كردی، وای تو

94. بیان حال خود پرستان و ناشكران در نعمت وجود انبیا و اولیا
94.1 هر كه زایشان گفت از عیب و گناه	وز دل چون سنگ و از جان سیاه 
94.2 وز سبك داری فرمانهای او	وز فراغت از غم فردای او
94.3 وز هوس وز عشق این دنیای دون	چون زنان، مر نفس را بودن زبون 
94.4 وآن فرار از گفت های ناصحان	وآن رمیدن از لقای صالحان 
94.5 با دل و با اهل دل بیگانگی	با شهان تزویر و روبه شانگی 
94.6 سیر چشمان را گدا پنداشتن	وز حسدشان خفیه دشمن داشتن 
94.7 گر پذیرد چیز، تو گوئی گداست	ور نه، گویی زرق و مكرست و دغاست 
94.8 گر درآمیزد تو گوئی طامع است	ور نه، گویی در تكبر مولع است 
94.9 * گر تحمل کرد، گوئی عاجز است	ور غیور آمد، تو گوئی  گربز است 
94.10 یا منافق وار عذر آری كه من	مانده ام در نفقۀ فرزند و زن 
94.11 نه مرا پروای سر خاریدن است	نه مرا پروای دین ورزیدن است 
94.12 ای فلان، ما را به همت یاد دار	تا شویم از اولیا پایان كار
94.13 این سخن هم نی ز درد و سوز گفت	خوابناكی هرزه گفت و باز خفت 
94.14 هیچ چاره نیست از قوت عیال	از بن دندان كنم كسب حلال 
94.15 چه حلال؟ ای گشته از اهل ضلال	غیر خون تو نمی بینم حلال 
94.16 از خدایت چاره هست، از قوت نی	چاره هست از دین و از طاغوت نی 
94.17 ای كه صبرت نیست از دنیای دون	صبر چون داری ز نعم الماهدون؟ 
94.18 * ای كه صبرت نیست از پاك و پلید	صبر چون داری از آن كت آفرید؟ 
94.19 ای كه صبرت نیست از ناز و نعیم	صبر چون داری از الله كریم 
94.20 * ای که صبرت نیست از فرزند و زن	صبر چون داری ز حیّ ذوالمنن ؟ 
94.21 * ای که صبرت نیست از آب سیاه	صبر چون داری تو از خشم اله ؟ 
94.22 * ای که میگوئی خدا بخشد تو را	آن فریب غول میدان، برترا 
94.23 كو خلیلی كو برون آمد ز غار؟	گفت هذا ربّ ،  هان كو كردگار؟
94.24 من نخواهم در دو عالم بنگریست	تا ندانم این دو مجلس آن كیست 
94.25 بی تماشای صفتهای خدا	گر خورم نان در گلو گیرد مرا
94.26 چون گوارد لقمه بی دیدار او؟	بی تماشای گل و گلزار او
94.27 جز به امید خدا، زین آبخور	كی خورد یك لحظه؟ الا گاو و خر
94.28 آنكه كالانعام بد بل هم اضل	گر چه پر مكر است آن گنده بغل 
94.29 مكر او سر زیر و او سر زیر شد	روزگاری برد و، روزش دیر شد
94.30 فكرگاهش كند، شد عقلش خرف	عمر شد، چیزی ندارد چون الف 
94.31 آنچه میگوید در این اندیشه ام	آن هم از دستان آن نفس است هم 
94.32 * وآنچه می گوید غفور است و رحیم	نیست آن جز حیلۀ نفس لئیم 
94.33 ای ز غم مرده، كه دست ما تهیست	چون غفور است و رحیم، این ترس چیست ؟

95. شكایت گفتن پیری به پیش طبیب از رنجوری خود
95.1 گفت پیری مر طبیبی را كه من	در زحیرم از دماغ خویشتن 
95.2 گفت از پیریست آن ضعف دماغ	گفت در چشمم ز ظلمت هست داغ 
95.3 گفت از پیریست ای شیخ قدیم	گفت پشتم درد میآید عظیم 
95.4 گفت از پیریست ای شیخ نزار	گفت هر چه میخورم نبود گوار
95.5 گفت ضعف معده هم از پیری است	گفت وقت دم مرا دم گیری است 
95.6 گفت آری انقطاع دم بود	چون رسد پیری دو صد علت شود
95.7 * گفت کم شد شهوتم یکبارگی	گفت از پیریست این بیچارگی 
95.8 گفت پایم سست شد از ره بماند	گفت کز پیریست در کنجت نشاند
95.9 * گفت پشتم چون کمانی شد دو تا	گفت کز پیریست این رنج و عنا 
95.10 * گفت تاریکست چشمم ای حکیم	گفت از پیریست ای مرد حلیم 
95.11 گفت ای احمق بر این بر دوختی	از طبیبی تو همین آموختی ؟
95.12 ای مدمغ عقلت این دانش نداد؟	كه خدا هر درد را درمان نهاد
95.13 تو خر احمق، ز اندك مایگی	بر زمین ماندی ز كوته پایگی 
95.14 پس طبیبش گفت کای عمر تو شصت	این غضب وین خشم هم از پیری است 
95.15 چون همه اجزا و اعضا شد نحیف	خویشتن داری و صبرت شد ضعیف 
95.16 بر نتابد دو سخن، زان هی كند	تاب یك جرعه ندارد، قی كند
95.17 جز مگر پیری كه از حق است مست	در درون او حیات طیبه است 
95.18 از برون پیریست و در باطن صبی	خود کیانند آن ولیّ و آن نبی ؟
95.19 گر نه پیدایند پیش نیك و بد	چیست با ایشان خسان را این حسد ؟
95.20 ور نمی دانندشان علم الیقین	چیست این بغض و حیل سازی و كین ؟
95.21 ور همی دانند بعث و رستخیز	چون زنندی خویش بر شمشیر تیز
95.22 بر تو میخندد، مبین او را چنان	صد قیامت در درون استش نهان 
95.23 دوزخ و جنت همه اجزای اوست	هر چه اندیشی تو، او بالای اوست 
95.24 هر چه اندیشی، پذیرای فناست	وآنكه در اندیشه ناید، آن خداست 
95.25 بر در این خانه گستاخی ز چیست؟	گر همی دانند كاندر خانه كیست 
95.26 ابلهان تعظیم مسجد می كنند	در جفای اهل دل جدّ می كنند
95.27 آن مجاز است، این حقیقت ای خران	نیست مسجد جز درون سروران 
95.28 مسجدی كان اندرون اولیاست	سجده گاه جمله است، آنجا خداست 
95.29 تا دل مرد خدا نامد به درد	هیچ قومی را خدا رسوا نكرد
95.30 قصد جنگ انبیا می داشتند	جسم دیدند آدمی پنداشتند
95.31 در تو هست اخلاق آن پیشینیان	چون نمی ترسی كه تو باشی همان ؟
95.32 * عادت آن ناسپاسان در تو رست	نایدت هر بار دلو از چه درست 
95.33 آن نشانیها همه چون در تو هست	چون تو زیشانی، كجا خواهی برست 

96. قصۀ كودكی كه در پیش تابوت پدر خود مینالید و سخن جوحی
96.1 كودكی در پیش تابوت پدر	زار می نالید و بر می كوفت سر
96.2 كای پدر آخر كجایت می برند ؟	تا ترا در زیر خاكی بسپرند
96.3 میبرندت خانۀ تنگ و زحیر	نی در او قالی و نه در وی حصیر
96.4 نی چراغی در شب و نی روز، نان	نی در آن بوی طعام و نی نشان 
96.5 نی درش معمور و نی سقف و نه بام	نی در آن بهر ضیائی، هیچ جام
96.6 نی در آن از رهر مهمان آب چاه	نی یکی همسایه كاو باشد پناه 
96.7 جسم تو كه بوسه گاه خلق بود	چون شود در خانۀ كور و كبود ؟
96.8 خانه ای بی زینهار و جای تنگ	كاندر آن نی روی میماند نه رنگ 
96.9 زین نسق اوصاف خانه میشمرد	وز دو دیده اشك خونین میفشرد
96.10 گفت جوحی با پدر کای ارجمند	والله این را خانۀ ما میبرند
96.11 گفت جوحی را پدر، ابله مشو	گفت ای بابا نشانیها شنو
96.12 این نشانیها كه گفت او یك به  یك	خانۀ ما راست بی تردید و شك 
96.13 نی حصیر و نی چراغ و نی طعام	نی درش معمور و نی صحن و نه بام 
96.14 زین نمط دارند بر خود صد نشان	لیك كی بینند آن را طاغیان ؟
96.15 خانۀ آن دل كه ماند بی ضیا	از شعاع آفتاب كبریا
96.16 تنگ و تاریك است، چون جان جهود	بی نوا از ذوق سلطان ودود
96.17 نی در آن دل تافت نور آفتاب	نی گشاد عرصه و، نی فتح باب 
96.18 گور خوشتر از چنین دل مر ترا	آخر از گور دل خود برترآ
96.19 زنده ای و، زنده زاد، ای شوخ شنگ	دل نمی گیرد ترا زین گور تنگ ؟ 
96.20 یوسف وقتی و خورشید سما	زین چه و زندان برآ و رو نما
96.21 یونست در بطن ماهی پخته شد	مخلصش را نیست از تسبیح بد
96.22 گر نبودی او مسبح، بطن نون	حبس و زندانش بدی تا یبعثون 
96.23 او به تسبیح از تن ماهی بجست	چیست تسبیح؟ آیت روز الست
96.24 گر فراموشت شد آن تسبیح جان	بشنو این تسبیحهای ماهیان 
96.25 هر که دید آن بحر را، او ماهی است	هر که دید الله را، اللهی است
96.26 این جهان دریا و تن ماهی و روح	یونس محجوب از نور صبوح 
96.27 گر مسبح باشد، از ماهی رهید	ورنه در وی هضم گشت و ناپدید
96.28 ماهیان جان در این دریا پرند	تو نمی بینی، كه كوری و نژند
96.29 بر تو خود را میزنند آن ماهیان	چشم بگشا تا ببینی شان عیان 
96.30 ماهیانی جمله روح بی جسد	نی در ایشان کبر و کین و نی حسد
96.31 ماهیان را گر نمی بینی بدید	گوش تو تسبیحشان آخر شنید
96.32 صبر كردن، جان تسبیحات توست	صبر كن، كانست تسبیح درست 
96.33 هیچ تسبیحی ندارد آن درج	صبر كن کالصبر مفتاح الفرج 
96.34 صبر چون پول صراط، آن سو بهشت	هست با هر خوب یك لالای زشت 
96.35 تا ز لالا میگریزی وصل نیست	زانكه لالا را ز شاهد فصل نیست 
96.36 تو چه دانی ذوق صبر ای شیشه دل	خاصه صبر از بهر آن شوخ چگل 
96.37 مرد را ذوق از غزا و كرّ و فرّ	مر مخنث را بود ذوق از ذكر
96.38 جز ذكر نی دین او نی ذكر او	سوی اسفل برد او را فكر او
96.39 گر برآید تا فلك از وی مترس	كاو به شوق سفل آموزید درس 
96.40 او بسوی سفل میراند فرس	گر چه سوی علو جنباند جرس 
96.41 از علمهای گدایان ترس چیست ؟	كان علمها لقمۀ نان را رهیست
96.42 * این سخنها را نکو دریاب تو	ور نمیدانی شنو از باب تو 

97. ترسیدن كودكی از شخص صاحب جثه و تسکین او آن کودک را
97.1 كنگ زفتی كودكی را یافت فرد	زرد شد كودك ز بیم قصد مرد
97.2 گفت ایمن باش ای زیبای من	كه تو خواهی بود بر بالای من 
97.3 من اگر هولم مخنث دان مرا	همچو اشتر برنشین، میران مرا
97.4 صورت مردان و معنی این چنین	از برون آدم، درون دیو لعین 
97.5 آن دهل را مانی ای زفت چو عاد	كه بر او آن شاخ را میكوفت باد
97.6 روبهی اشكار خود را باد داد	بهر طبلی، همچو خیك پر ز باد
97.7 چون ندید اندر دهل او فربهی	گفت خوكی به ازین خیك تهی 
97.8 روبهان ترسند ز آواز دهل	عاقلش چندان زند كه لا تقل 

98. قصۀ تیر اندازی و ترسیدن او از سواری كه در بیشه میرفت
98.1 یك سواری با سلاح و بس مهیب	میشد اندر بیشه، بر اسبی نجیب 
98.2 تیر اندازی به حكم او را بدید	پس ز خوف او كمان را در كشید
98.3 تا زند تیری، سوارش بانگ زد	من ضعیفم، گرچه زفت استم جسد
98.4 هان و هان منگر تو در زفتی من	كه كمم در وقت جنگ از پیر زن 
98.5 گفت رو كه نیك گفتی ور نه نیش	بر تو میانداختم از ترس خویش 
98.6 بس كسان را كالت پیكار كشت	بی رجولیت چنان تیغی به مشت 
98.7 گر بپوشی تو سلاح رستمان	رفت جانت چون نباشی مرد آن 
98.8 جان سپر كن، تیغ بگذار ای پسر	هر كه بی سر بود از این شه برد سر
98.9 آن سلاحت حیله و مكر تو است	هم ز تو زائید و هم جان تو خست 
98.10 چون نكردی هیچ سودی زین حیل	ترك حیله كن كه پیش آید دول 
98.11 چون یكی لحظه نخوردی بر ز فن	ترك فن گو میطلب رب المنن 
98.12 چون مبارك نیست بر تو این علوم	خویشتن گولی كن و بگذر ز شوم 
98.13 چون ملایك گو كه لا علْم لنا	یا الهی، غیر ما علمتنا

99. حکایت اعرابی و ریگ در جوال كردن و ملامت دانشمند و تعلیم کردن او را که گندم جوال را دو حصه نما که بار عدل آید
99.1 * یک حکایت بشنو ای صاحب قبول	در میان عقل و جهل بوالفضول 
99.2 ؟* حیله و مکر اندر این ره سود نیست	هر که شد مغرور عقل او کور نیست 
99.3 یك عرابی بار كرده اشتری	یک جوال زفت از دانه پری 
99.4 * وان جوال دیگرش را ریگ پر	هر دو را او بار کرده بر شتر 
99.5 او نشسته بر سر هر دو جوال	یك حدیث انداز كرد او را سؤال 
99.6 از وطن پرسید و آوردش به گفت	واندر آن پرسش بسی درها بسفت 
99.7 بعد از آن گفتش كه این هر دو جوال	چیست آکنده؟ بگو مصدوق حال 
99.8 گفت اندر یك جوالم گندم است	در دگر ریگی، نه قوت مردم است 
99.9 گفت تو چون بار كردی این رمال؟	گفت تا تنها نماند آن جوال 
99.10 گفت نیم گندم آن تنگ را	در دگر ریز از پی فرهنگ را
99.11 تا سبك گردد جوال و هم شتر	گفت شاباش ای حكیم اهل و حر
99.12 این چنین فكر دقیق و رای خوب	تو چنین عریان پیاده در لغوب 
99.13 رحمش آمد بر حكیم و عزم كرد	كش بر اشتر بر نشاند نیك مرد
99.14 باز گفتش ای حكیم خوش سخن	شمه ای از حال خود هم شرح كن 
99.15 این چنین عقل و كفایت كه تو راست	تو وزیری یا شهی، بر گوی راست 
99.16 گفت این هر دو نیم از عامه ام	بنگر اندر حال و اندر جامه ام 
99.17 گفت اشتر چند داری؟ چند گاو؟	گفت نی این و نه آن، ما را مكاو
99.18 گفت رختت چیست؟ باری در دكان؟	گفت ما را كو دكان و كو مكان 
99.19 * نیست قوت و نی رخوت، نی قماش	نی متاع و نیست مطبخ نیست آش 
99.20 گفت پس از نقد پرسم، نقد چند؟	كه توئی تنها رو و محبوب پند
99.21 كیمیای مس عالم با تو است	عقل و دانش را گهر تو بر تو است 
99.22 * گنجها بنهاده باشی هر مکان	نیست عاقل تر ز تو کس در جهان 
99.23 گفت و الله نیست یا وجه العرب	در همه ملكم وجوه قوت شب 
99.24 پا برهنه تن برهنه میدوم	هر كه نانی میدهد آنجا روم 
99.25 مر مرا زین حكمت و فضل و هنر	نیست حاصل جز خیال و درد سر
99.26 پس عرب گفتش كه شو دور از برم	تا نیاید شومی تو بر سرم 
99.27 دور بر، آن حكمت شومت ز من	نطق تو شوم است بر اهل زمن 
99.28 یا تو آن سو رو، من این سو میروم	ور ترا ره پیش، من واپس شوم 
99.29 یك جوالم گندم و دیگر ز ریگ	به بود زین حیله های مرده ریگ 
99.30 * کاین جوال گندم و ریگم یقین	به بود زین حکمت تو ای مهین 
99.31 احمقی ام بس مبارك احمقیست	كه دلم با برگ و جانم متقی است 
99.32 گر تو خواهی كت شقاوت كم شود	جهد كن تا از تو این حكمت رود
99.33 حكمتی كز طبع زاید وز خیال	حكمتی بی فیض نور ذو الجلال 
99.34 حكمت دنیا فزاید ظن و شك	حكمت دینی برد فوق فلك 
99.35 زوبعان زیرك آخر زمان	بر فزوده خویش بر پیشینیان 
99.36 حیله آموزان جگرها سوخته	فعل ها و مكرها آموخته 
99.37 صبر و ایثار و سخای نفس و جود	باز داده، كان بود اكسیر سود
99.38 فكر آن باشد كه بگشاید رهی	راه آن باشد كه پیش آید شهی 
99.39 شاه آن باشد كه از خود شه بود	نی به مخزنها و لشكر شه شود
99.40 تا بماند شاهی او سرمدی	همچو عز ملك دین احمدی
99.41 * تا قیامت نیست شرعش را زوال	گشته دور از ملک او عین الکمال 

100. كرامات ابراهیم ادهم بر لب دریا و تعجب امیر مرید
100.1 هم ز ابراهیم ادهم آمدست	كاو ز راهی بر لب دریا نشست 
100.2 دلق خود میدوخت آن سلطان جان	یك امیری آمد آنجا ناگهان 
100.3 آن امیر از بندگان شیخ بود	شیخ را بشناخت سجده كرد زود
100.4 خیره شد در شیخ و اندر دلق او	شكل دیگر گشته حلق و خلق او
100.5 كاو رها كرد آن چنان ملك شگرف	برگزید آن فقر، بس باریك حرف 
100.6 * ترك كرده ملك هفت اقلیم را	میزند بر دلق سوزن چون گدا 
100.7 ملک هفت اقلیم ضایع میکند	چون گدا بر دلق سوزه میزند
100.8 شخ واقف گشت از اندیشه اش	شیخ چون شیر است و دلها بیشه اش 
100.9 چون رجا و خوف در دلها روان	نیست بر وی مخفی اسرار نهان
100.10 دل نگهدارید ای بی حاصلان	در حضور حضرت صاحب دلان 
100.11 پیش اهل تن ادب بر ظاهر است	كه خدا ز ایشان نهان را ساتر است 
100.12 پیش اهل دل ادب بر باطن است	زانكه دلشان بر سرائر فاطن است 
100.13 تو بعكسی پیش كوران بهر جاه	با حضور آئی نشینی پایگاه 
100.14 پیش بینایان كنی ترك ادب	نار شهوت را از آن گشتی حطب 
100.15 چون نداری فطنت و نور هدی	بهر كوران روی را میزن جلا
100.16 پیش بینایان حدث بر روی مال	ناز میكن با چنین گندیده حال 
100.17 شیخ سوزن زود در دریا فکند	خواست سوزن را به آواز بلند
100.18 صد هزاران ماهی اللهیی	سوزن زر در لب هر ماهئی 
100.19 سر بر آوردند از دریای حق	كه بگیر ای شیخ سوزنهای حق 
100.20 * سوزن زرین در آن دندان او	که بگیر ای شیخ سوزنهای هو 
100.21 * گفت الهی، سوزن خود خواستم	واده از فضلت نشان راستم 
100.22 * ماهی دیگر بر آمد در زمان	سوزن او را گرفته در دهان 
100.23 رو بدو كرد و بگفتش ای امیر	ملك دل به، یا چنان ملك حقیر؟
100.24 این نشان ظاهر است این هیچ نیست	باطنی جوی و به ظاهر برمایست 
100.25 سوی شهر از باغ شاخی آورند	باغ و بستان را كجا آنجا برند ؟
100.26 خاصه باغی كاین فلك یك برگ اوست	بلكه آن مغز است و این عالم چو پوست 
100.27 برنمیداری سوی آن باغ گام	بوی افزون جوی و، كن دفع زكام 
100.28 تا كه آن بو جاذب جانت شود	تا كه آن بو نور چشمانت شود
100.29 تا که آن بو سوی بستانت کشد	وانماید مر تو را راه رشد 
100.30 چشم نابینات را بینا کند	سینه ات را سینۀ سینا کند
100.31 گفت یوسف، ابن یعقوب نبی	بهر بو ألقوا علی وجه أبی 
100.32 بهر این بو گفت احمد در عظات	دائما، قرة عینی فی الصلاة
100.33 پنج حس با یکدگر پیوسته اند	زانكه این هر پنج، ز اصلی رسته اند
100.34 قوّت یك قوّت باقی شود	ما بقی را هر یكی ساقی شود
100.35 دیدن دیده فزاید عشق را	عشق اندر دل فزاید صدق را
100.36 صدق، بیداری هر حس میشود	حسها را، ذوق مونس میشود

101. آغاز منور شدن حواس عارف به نور غیب 
101.1 چونکه یك حس در روش بگشاد بند	مابقی حسها همه مبدل شوند
101.2 چون یكی حس غیر محسوسات دید	گشت غیبی بر همه حسها پدید
101.3 چون ز جو جست از گله یك گوسفند	پس پیاپی جمله ز آن سو بر جهند
101.4 گوسفندان حواست را بران	در چرا از أخْرج الْمرْعی  چران 
101.5 تا در آنجا سنبل و ریحان چرند	تا بگلزار حقایق ره برند
101.6 هر حست پیغمبر حسها شود	جملۀ حسها در آن جنت کشد
101.7 حسها با حس تو گویند راز	بی زبان و بی حقیقت بی مجاز
101.8 كاین حقیقت قابل تاویلهاست	وین توهم مایۀ تخییلهاست 
101.9 آن حقیقت کان بود عین و عیان	هیچ تاویلی نگنجد در میان 
101.10 چونكه هر حس بندۀ حس تو شد	مر فلك ها را نباشد از تو بد
101.11 چون كه دعوی میرود در ملك پوست	مغز آن  كه بود؟ قشر آن  اوست 
101.12 چون تنازع افتد اندر تنگ كاه	دانه آن  كیست؟ آن را كن نگاه 
101.13 پس فلك قشر است و، نور روح مغز	این پدید است آن خفی، زین رو ملغز
101.14 جسم ظاهر، روح مخفی آمدست	جسم همچون آستین، جان همچو دست 
101.15 باز عقل از روح مخفی تر بود	حس بسوی روح زوتر ره برد
101.16 جنبشی بینی، بدانی زنده است	این ندانی كه ز عقل آکنده است 
101.17 تا كه جنبشهای موزون سر كند	جنبش مس را به دانش زر كند
101.18 زآن مناسب آمدن افعال دست	فهم آید مر ترا كه عقل هست 
101.19 روح وحی از عقل پنهان تر بود	زانكه او غیب است و او زآن سر بود
101.20 عقل احمد از كسی پنهان نشد	روح وحیش، مدرك هر جان نشد
101.21 روح وحیی را مناسبهاست نیز	در نیابد عقل، كان آمد عزیز
101.22 گه جنون بیند، گهی حیران شود	زانكه موقوف است، تا او آن شود
101.23 چون مناسبهای افعال خضر	عقل موسی بود در دیدش كدر
101.24 نامناسب مینمود افعال او	پیش موسی، چون نبودش حال او
101.25 عقل موسی چون شود در غیب بند 	عقل موشی چون بود؟ ای ارجمند
101.26 علم تقلیدی بود بهر فروخت	چون بیابد مشتری خوش بر فروخت 
101.27 مشتری علم تحقیقی حق است	دائما بازار او با رونق است 
101.28 لب ببسته مست در بیع و شری	مشتری بی حد، كه الله اشتری 
101.29 درس آدم را فرشته مشتری	محرم درسش، نه دیو است و پری 
101.30 آدم أنبئهم بأسما درس گو	شرح كن اسرار حق را مو به مو
101.31 آنچنان كس را كه كوته بین بود	در تلوّن غرق و بی تمكین بود
101.32 موش گفتم، زانكه در خاك است جاش	خاك باشد موش را جای معاش 
101.33 راهها داند، ولی در زیر خاك	هر طرف او خاك را كردست چاك 
101.34 نفس موشی نیست، الا لقمه رند	قدر حاجت موش را حسی دهند
101.35 زانكه بی حاجت خداوند عزیز	می نبخشد هیچ كس را هیچ چیز
101.36 گر نبودی حاجت عالم زمین	نافریدی هیچ، رب العالمین 
101.37 وین زمین مضطرب محتاج كوه	گر نبودی، نافریدی با شكوه 
101.38 ور نبودی حاجت افلاك هم	هفت گردون ناوریدی از عدم 
101.39 آفتاب و ماه و این استارگان	جز به حاجت كی پدید آمد عیان؟ 
101.40 پس كمند هستها، حاجت بود	قدر حاجت مرد را آلت بود
101.41 * پس چو حاجت شد کمند هستها	قدر حاجت میرسد از حق عطا 
101.42 پس بیفزا حاجت ای محتاج زود	تا بجوشد در كرم دریای جود
101.43 این گدایان بر ره و هر مبتلا	حاجت خود مینماید خلق را
101.44 كوری و شلیّ و بیماری و درد	تا از این حاجت بجنبد رحم مرد
101.45 هیچ گوید نان دهید ای مردمان؟	كه مرا مال است و انبار است و خوان 
101.46 چشم ننهاده ست حق در كور موش	زانكه حاجت نیست چشمش بهر نوش 
101.47 میتواند زیست بی چشم و بصر	فارغ است از چشم او در خاك تر
101.48 جز به دزدی او برون ناید ز خاك	تا كند خالق از آن دزدیش پاك 
101.49 بعد از آن پر یابد و مرغی شود	چون ملایك جانب گردون رود
101.50 هر زمان در گلشن شكر خدا	او بر آرد همچو بلبل صد نوا
101.51 كای رهاننده مرا از وصف زشت	ای كننده دوزخی را تو بهشت 
101.52 در یكی پیهی نهی تو روشنی	استخوانی را دهی سمع، ای غنی 
101.53 چه تعلق آن معانی را به جسم ؟	چه تعلق فهم اشیا را به اسم ؟
101.54 لفظ چون وكرست و، معنی طایر است	جسم جوی و، روح آب سایر است 
101.55 * در روانی روی آب جوی فکر	نیست بی خاشاک خوب و زشت ذکر 
101.56 او روان است و، تو گویی واقف است	او دوان است و، تو گوئی عاكف است 
101.57 گر نبودی سیر آب از خاكها	چیست بر وی نو به نو خاشاكها ؟
101.58 هست خاشاك تو صورتهای فكر	نو به نو در میرسد اشكال بكر
101.59 روی آب جوی، فكر اندر روش	نیست بی خاشاك محبوب و وحش 
101.60 قشرها بر روی این آب روان	از ثمار باغ غیبی شد دوان 
101.61 قشرها را مغز، اندر باغ جو	زانكه آب از باغ می آید به جو
101.62 گر نبینی رفتن آب حیات	بنگر اندر سیر این جوی و نبات 
101.63 آب چون انبه تر آید در گذر	زو كند قشر صور زوتر گذر
101.64 چون بغایت تیز شد این جو روان	غم نپاید در ضمیر عارفان 
101.65 چون بغایت ممتلی بود و شتاب	پس نگنجید اندر او، الا كه آب 

102. طعنه زدن بیگانه ای در شان شیخی و جواب گفتن مرید شیخ او را
102.1 آن یكی یك شیخ را تهمت نهاد	كاو بد است و نیست بر راه رشاد
102.2 شارب خمر است و سالوس و خبیث	مر مریدان را كجا باشد مغیث ؟
102.3 آن یكی گفتش، ادب را هوش دار	خرد نبود این چنین ظن بر كبار
102.4 دور از او و دور از اوصاف او	كه ز سیلی تیره گردد صاف او
102.5 این چنین بهتان منه بر اهل حق	این خیال توست، بر گردان ورق 
102.6 این نباشد، ور بود، ای مرغ خاك	بحر قلزم را ز مرداری چه باك ؟ 
102.7 نیست دون القلتین و حوض خرد	کش تواند قطره ای از كار برد
102.8 آتش ابراهیم را نبود زیان	هر كه نمرودیست گو میترس از آن 
102.9 نفس نمرود است و، عقل و جان خلیل	روح در عین است و، نفس اندر دلیل 
102.10 این دلیل راه، رهرو را بود	كاو به هر دم در بیابان گم شود
102.11 واصلان را نیست جز چشم و چراغ	از دلیل و راهشان باشد فراغ 
102.12 گر دلیلی گفت آن مرد وصال	گفت بهر فهم اصحاب جدال 
102.13 بهر طفلی نو پدر، تی تی كند	گر چه عقلش هندسۀ گیتی كند
102.14 كم نگردد فضل استاد از علو	گر الف چیزی ندارد گوید او
102.15 از پی تعلیم آن بسته دهن	گوید او حطی و هوّز کلمن 
102.16 در زبان او بباید آمدن 	از زبان خود برون باید شدن 
102.17 تا بیاموزد ز تو او علم و فن 	جملگی از خود بباید گم شدن
102.18 پس همه خلقان چو طفلان ویند	لازم است این پیر را در وقت پند
102.19 آن مرید شیخ، بد گوینده را 	آن بکفر و گمرهی آکنده را
102.20 گفت تو خود را مزن بر تیغ تیز 	هین مکن با شاه و با سلطان ستیز 
102.21 حوض با دریا اگر پهلو زند 	خویش را از بیخ هستی برکند 
102.22 نیست بحری کاو کران دارد، که تا	تیره گردد او ز مردار شما
102.23 كفر را حد است و، اندازه بدان	شیخ و نور شیخ را نبود كران 
102.24 پیش بی حد، هر چه محدود است، لاست	كل شی ء غیر وجه الله فناست 
102.25 كفر و ایمان نیست آنجایی كه اوست	زانكه او مغز است و، این دو رنگ و پوست 
102.26 این فناها پردۀ آن وجه گشت	چون چراغ خفیه اندر زیر طشت 
102.27 پس سر این تن، حجاب آن سر است	پیش آن سر، این سر تن كافر است 
102.28 كیست كافر؟ غافل از ایمان شیخ	چیست مرده؟ بی خبر از جان شیخ 
102.29 جان نباشد، جز خبر در آزمون	هر كه را افزون خبر، جانش فزون 
102.30 جان ما از جان حیوان بیشتر	از چه؟ زآن رو كه فزون دارد خبر
102.31 پس فزون از جان ما، جان ملك	كاو منزه شد ز حس مشترك 
102.32 وز ملك، جان خداوندان دل	باشد افزون، تو تحیر را بهل 
102.33 زآن سبب آدم بود مسجودشان	جان او افزون تر است از بودشان 
102.34 ور نه، بهتر را سجود دون تری	امر كردن هیچ نبود در خوری 
102.35 كی پسندد عدل و لطف كردگار ؟	كه  گلی سجده كند در پیش خار
102.36 جان چو افزون شد، گذشت از انتها	شد مطیعش جان جملۀ چیزها
102.37 مرغ و ماهی و پری و آدمی	زانكه او بیش است و، ایشان در كمی 

103. بقیۀ قصۀ ابراهیم ادهم بر لب دریا و آن امیر مرید
103.1 * ماهیان سوزنگر دلقش شوند	سوزنان را رشته ها تابع بوند 
103.2 چون نفاذ امر شیخ آن میر دید	ز آمد ماهی شدش وجدی پدید
103.3 گفت اه، ماهی ز پیران آگه است	شه تنی را كاو لعین درگه است 
103.4 ماهیان از پیر آگه، ما بعید	ما شقی زین دولت و، ایشان سعید
103.5 سجده كرد و رفت گریان و خراب	گشت دیوانه ز عشق فتح باب 
103.6 پس تو ای ناشسته رو، در چیستی؟	در نزاع و در حسد با كیستی ؟ 
103.7 با دم شیری تو بازی می كنی	بر ملایك ترك تازی می كنی 
103.8 بد چه می گویی تو خیر محض را ؟	هین ترفع كم شمر آن خفض را
103.9 بد چه باشد؟ مس محتاج و مهان	شیخ كه بود؟ كیمیای بی كران 
103.10 مس اگر از كیمیا قابل نبد	كیمیا از مس، هرگز مس نشد
103.11 * بد چه باشد؟ سركشی اندر عمل	شیخ كبود؟ عین دریای ازل 
103.12 * بد که باشد؟ ظالم ظلمت فزا	شیح کبود؟ عکس انوار خدا 
103.13 * بد چه باشد؟ آتشی پر دود و سوز	شیخ آب کوثر است اندر تموز 
103.14 دائم آتش را بترسانند ز آب	آب كی ترسید هرگز ز التهاب؟ 
103.15 در رخ مه، عیب بینی می كنی	در بهشتی، خارچینی می كنی 
103.16 گر بهشت اندر روی، تو خار جو	هیچ خار آن جا نیابی، غیر تو
103.17 می بپوشی آفتابی در گلی	رخنه می جویی ز بدر كاملی 
103.18 آفتابی كو بتابد در جهان	بهر خفاشی كجا گردد نهان ؟
103.19 عیبها از رد پیران عیب شد	غیبها از رشك پیران غیب شد
103.20 باری، ار دوری ز خدمت، یار باش	در ندامت چابك و بر كار باش 
103.21 تا از آن راهت نسیمی میرسد	آب رحمت را چه بندی از حسد؟
103.22 گر چه دوری، دور می جنبان تو دم	حیث ما كنتم فولوا وجهكم 
103.23 چون خری در گل فتد، از گام تیز	دم به دم جنبد برای عزم خیز
103.24 جای را هموار نكند بهر باش	داند او كه نیست آن جای معاش 
103.25 حس تو از حس خر كمتر بدست	كه دل تو زین وحلها بر نجست 
103.26 در وحل تاویل رخصت می كنی	چون نمی خواهی كز آن دل بر كنی 
103.27 كاین روا باشد مرا؟ من مضطرم	حق نگیرد عاجزی را از كرم 
103.28 خود گرفتستت، تو چون كفتار كور	این گرفتن را نبینی از غرور
103.29 می بگویند اندرون كفتار نیست	از برون جوئید، كاندر غار نیست 
103.30 * نیست در سوراخ کفتار، ای پسر	رفت تازان او بسوی آب  خور 
103.31 این همی گویند و بندش می نهند	او همی گوید، ز من کی آگهند؟
103.32 گر ز من آگاه بودی این عدو	كی ندا كردی كه آن كفتار كو؟
103.33 * تا که بربندند و بیرونش کشند	غافل آن کفتار، از این ریشخند 

104. دعوی كردن آن شخص كه خدای تعالی مرا نمی گیرد به گناه و جواب شعیب او را
104.1 آن یكی میگفت در عهد شعیب	كه خدا از من بسی دیدست عیب 
104.2 چند دید از من گناه و جرمها	و ز كرم یزدان نمیگیرد مرا
104.3 حق تعالی گفت در گوش شعیب	در جواب او فصیح از راه غیب 
104.4 كه بگفتی چند كردم من گناه	و ز كرم نگرفت در جرمم اله 
104.5 عكس میگویی و مقلوب ای سفیه	ای رها كرده ره و بگرفته تیه 
104.6 چند چندت گیرم و تو بی خبر	در سلاسل مانده ای پا تا به سر
104.7 زنگ تو بر تویت ای دیگ سیاه	كرد سیمای درونت را تباه 
104.8 بر دلت زنگار بر زنگارها	جمع شد تا كور شد ز اسرارها
104.9 گر زند آن دود بر دیگ نوی	آن اثر بنماید ار باشد جوی 
104.10 زانكه هر چیزی به ضد پیدا شود	بر سپیدی آن سیه رسوا شود
104.11 چون سیه شد دیگ، پس تاثیر دود	بعد از این بروی كه بیند ای عنود؟
104.12 مرد آهنگر كه او زنگی بود	دود را با روش هم رنگی بود
104.13 مرد رومی گر كند آهنگری	رویش ابلق گردد از دود آوری 
104.14 پس بداند زود تاثیر گناه	تا بنالد زار و گوید ای اله 
104.15 چون كند اصرار و بد پیشه كند	خاك اندر چشم اندیشه كند
104.16 توبه نندیشد، دگر شیرین شود	بر دلش آن جرم، تا بی دین شود
104.17 آن پشیمانی و یا رب رفت از او	شست بر آیینه زنگ پنج تو
104.18 آهنش را زنگها خوردن گرفت	گوهرش را زنگ، كم كردن گرفت 
104.19 چون نویسی كاغذ اسپید بر	آن نوشته خوانده آید در نظر
104.20 چون نویسی بر سر بنوشته خط	فهم ناید، خواندنش گردد غلط
104.21 كان سیاهی بر سیاهی اوفتاد	هر دو خط شد كور و معنیی نداد
104.22 ور سوم باره نویسی بر سرش	پس سیه كردی چو جان كافرش 
104.23 پس چه چاره؟ جز پناه چاره گر	ناامیدی مس و، اكسیرش نظر
104.24 ناامیدیها به پیش او نهید	تا ز درد بی دوا بیرون جهید
104.25 چون شعیب این نكته ها با او بگفت	ز آن دم جان در دل او گل شكفت 
104.26 جان او بشنید وحی آسمان	گفت اگر بگرفت ما را كو نشان؟ 
104.27 گفت یا رب دفع من می گوید او	آن گرفتن را نشان می جوید او
104.28 گفت ستارم نگویم رازهاش	جز یكی رمز از برای ابتلاش 
104.29 یك نشانی آن كه می گیرم و را	آن كه طاعت دارد از صوم و دعا
104.30 از نماز و از زكات و غیر آن	لیك یك ذره ندارد ذوق جان 
104.31 میكند طاعات و افعال سنی	لیك یك ذره ندارد چاشنی 
104.32 طاعتش نغزست و معنی نغز نی	جوزها بسیار و در وی مغز نی 
104.33 ذوق باید تا دهد طاعات بر	مغز باید تا دهد دانه شجر
104.34 دانۀ بی مغز كی گردد نهال؟	صورت بی جان نباشد جز خیال
104.35 * چون شعیب این نکتها بر وی بخواند	از تفکر همچو خر در گل بماند 

105. بقیۀ قصۀ طعنه زدن آن مرد بیگانه در شیخ
105.1 آن خبیث از شیخ می لائید ژاژ	كژنگر باشد همیشه عقل كاژ
105.2 که منم بر حال زشت او گواه	خمر خوار است و بد و کارش تباه
105.3 دیدمش اندر میان مجلسی	او ز تقوی عاری است و مفلسی 
105.4 ور كه باور نیستت خیز امشبان	تا ببینی فسق شیخت را عیان 
105.5 شب ببردش بر سر یك روزنی	گفت بنگر فسق و عشرت كردنی 
105.6 بنگر آن سالوس روز و، فسق شب	روز همچون مصطفی، شب بو لهب 
105.7 روز عبد الله او را گشته نام	شب نعوذ بالله و در دست جام 
105.8 دید شیشه در كف آن پیر پر	گفت شیخا مر ترا هم هست غر؟
105.9 تو نمی گفتی كه در جام شراب؟	دیو می میزد شتابان ناشتاب 
105.10 گفت جامم را چنان پر كرده اند	كاندرونش می نگنجد یك سپند
105.11 بنگر اینجا هیچ گنجد ذره ای؟	این سخن را كژ شنیده غره ای 
105.12 جام ظاهر، خمر ظاهر نیست این	دور دار این را ز شیخ غیب بین 
105.13 جام می، هستی شیخ است ای فلیو	كاندر او اندر نگنجد بول دیو
105.14 پر و مالامال از نور حق است	جام تن بشكسته، نور مطلق است 
105.15 نور خورشید ار بیفتد بر حدث	او همان نور است، نپذیرد خبث 
105.16 شیخ گفت این خود نه جام است و نه می	هین به زیر آ، منكرا، بنگر به وی 
105.17 آمد و دید انگبین خاص بود	كور شد آن دشمن كور و كبود
105.18 گفت پیر آن دم مرید خویش را	رو برای من بجو می، ای كیا
105.19 كه مرا رنجی است مضطر گشته ام	من ز رنج از مخمصه بگذشته ام 
105.20 در ضرورت هست هر مردار پاك	بر سر منكر ز لعنت باد خاك 
105.21 گرد خمخانه بر آمد آن مرید	بهر شیخ از هر خمی او می چشید
105.22 در همه خمخانه ها او می  ندید	گشته بد پر از عسل خم نبید
105.23 گفت ای رندان، چه حال است این چه كار؟	هیچ خمی در نمی بینم عقار
105.24 جمله رندان نزد آن شیخ آمدند	چشم گریان دست بر سر می زدند
105.25 در خرابات آمدی شیخ اجل	جمله می ها از قدومت شد عسل 
105.26 كرده ای می را تو مبدل از حدث	جان ما را هم بدل كن از خبث 
105.27 گر شود عالم پر از خون مال مال	كی خورد بندۀ خدا الا حلال؟ 

106. گفتن عایشه پیغمبر صلی الله علیه اله و سلم را كه تو بی مصلا چون است که همه جا نماز میگذاری
106.1 عایشه روزی به پیغمبر بگفت	یا رسول الله تو پیدا و نهفت 
106.2 هر كجا باشد نمازی می كنی	می دود در خانه ناپاك و دنی 
106.3 گر چه میدانی که هر طفل پلید	كرد مستعمل به هر جا كه رسید
106.4 * بی مصلی میگذاری تو نماز	هر کجا روی زمین، بگشای راز 
106.5 گفت پیغمبر كه از بهر مهان	حق نجس را پاك گرداند، بدان 
106.6 سجده گاهم را از آن رو لطف حق	پاك گردانید تا هفتم طبق 
106.7 هان و هان ترك حسد كن با شهان	ور نه ابلیسی شوی اندر جهان 
106.8 كاو اگر زهری خورد شهدی شود	تو اگر شهدی خوری زهری بود
106.9 كاو بدل گشت و بدل شد كار او	لطف گشت و نور شد هر نار او
106.10 قوت حق بود مر بابیل را	ور نه مرغی چون كشد مر پیل را؟
106.11 لشكری را مرغكی چندی شكست	تا بدانی آن صلابت از حق است 
106.12 گر تو را وسواس آید زین قبیل	رو بخوان تو سورۀ اصحاب فیل 
106.13 ور كنی با او مری و همسری	كافرم گر تو از ایشان بو بری 

107. كشیدن موش مهار شتر را و متعجب شدن موش در خود
107.1 موشكی در كف مهار اشتری	در ربود و شد روان او از مری 
107.2 اشتر از چستی كه با او شد روان	موش غرّه شد كه هستم پهلوان 
107.3 بر شتر زد پرتو اندیشه اش	گفت بنمایم ترا، تو باش خوش 
107.4 تا بیامد بر لب جوئی بزرگ	كاندر او گشتی زبون پیل سترگ 
107.5 موش آنجا ایستاد و خشك گشت	گفت اشتر ای رفیق كوه و دشت 
107.6 این توقف چیست؟ حیرانی چرا؟	پا بنه مردانه، اندر جو درآ
107.7 تو قلاووزی و پیش آهنگ من	در میان ره، مباش و تن مزن 
107.8 گفت این جوئی شگرف است و عمیق	من همی ترسم ز غرقاب ای رفیق 
107.9 گفت اشتر تا ببینم حد آب	پا در آن بنهاد آن اشتر شتاب 
107.10 گفت تا زانوست آب ای كور موش	از چه حیران گشتی و رفتی ز هوش ؟
107.11 گفت مور توست و ما را اژدهاست	كه ز زانو، تا به زانو فرق هاست 
107.12 گر ترا تا زانو است ای پر هنر	مر مرا صد گز گذشت از فرق سر
107.13 گفت گستاخی مكن بار دگر	تا نسوزد جسم و جانت زین شرر
107.14 تو مری با مثل خود موشان بكن	با شتر مر موش را نبود سخن 
107.15 گفت توبه كردم از بهر خدا	بگذران زین آب مهلك مر مرا
107.16 رحم آمد مر شتر را گفت هین	برجه و بر كودبان من نشین 
107.17 این گذشتن شد مسلم مر مرا	بگذرانم صد هزاران چون ترا
107.18 چون پیمبر نیستی، پس رو، براه	تا رسی از چاه روزی سوی جاه 
107.19 تو رعیت باش چون سلطان نه ای	خود مران کشتی چو كشتیبان نه ای 
107.20 چون نه ای كامل، دكان تنها مگیر	دست خوش میباش تا گردی خمیر
107.21 چونکه آزادیت نامد، بنده باش	هین مپوش اطلس، برو در ژنده باش
107.22 أنصتوا را گوش كن، خاموش باش	چون زبان حق نگشتی، گوش باش 
107.23 ور بگویی، شكل استفسار گو	با شهنشاهان تو مسكین وار گو
107.24 ابتدای كبر و كین از شهوت است	راسخی شهوتت از عادت است 
107.25 چون ز عادت گشت محكم خوی بد	خشم آید بر كسی كت واكشد
107.26 چون كه تو گل خوار گشتی، هر كه او	واكشد از گل ترا، باشد عدو
107.27 بت پرستان چونكه خو با  بت كنند	مانعان راه بت را دشمنند
107.28 چون كه كرد ابلیس خو با سروری	دید آدم را بتحقیر از خری 
107.29 كه به از من، سروری دیگر بود؟	تا كه او مسجود چون من كس شود
107.30 سروری زهر است، جز آن روح را	كاو بود تریاق لانی ز ابتدا
107.31 كوه اگر پر مار شد، باكی مدار	كاو بود اندر درون تریاق زار
107.32 سروری چون شد دماغت را ندیم	هر كه بشكستت شود خصم قدیم 
107.33 چون خلاف خوی تو گوید كسی	كینه ها خیزد ترا با او بسی 
107.34 كه مرا از خوی من بر میكند	خویش بر من میر و سرور میكند
107.35 * چون نباشد خوی بد سركش در او	كی فروزد از خلاف آتش در او؟ 
107.36 چون نباشد خوی بد محکم شده	کی فروزد از خلاف آتشکده ؟
107.37 با مخالف او مدارا میكند	در دل او خویش را جا میكند
107.38 زانكه خوی بد بگشتست استوار	مور شهوت شد ز عادت همچو مار
107.39 مار شهوت را بكش در ابتدا	ورنه اینك گشت مارت اژدها
107.40 لیك هر كس مور بیند مار خویش	تو ز صاحب دل كن استفسار خویش 
107.41 تا نشد زر، مس نداند من مسم	تا نشد شه، دل نداند مفلسم 
107.42 خدمت اكسیر كن مس وار تو	جور میكش ای دل از دل دار تو
107.43 كیست دلدار؟ اهل دل، نیكو بدان	كه چو روز و شب، جهانند، از جهان 
107.44 عیب كم گو، بندۀ الله را	متهم كم كن به دزدی شاه را
107.45 * ورنه باشی هیچ هیچ از هیچیان	پس رو هر دیو باشی مستهان 

108. كرامات آن درویش كه در كشتی بدزدی متهمش كردند
108.1 بود درویشی درون كشتیی	ساخته از رخت مردی پشتیی 
108.2 یاوه شد همیان زر، او خفته بود	جمله را جستند و او را هم نمود
108.3 كاین فقیر خفته را جوئیم هم	كرد بیدارش ز غم، صاحب درم 
108.4 كه در این كشتی چرمدان گمشدست	جمله را جستیم، نتوانی تو رست 
108.5 دلق بیرون كن برهنه شو ز دلق	تا ز تو فارغ شود اوهام خلق 
108.6 گفت یا رب مر غلامت را خسان	متهم كردند فرمان در رسان 
108.7 یا غیاثی، عند کلّ کربة	یا معاذی، عند کلّ شدة
108.8 یا مجیبی عند کلّ دعوةٍ	یا ملاذی، عند کلّ محنةٍ
108.9 چون به درد آمد دل درویش از آن	سر برون كردند هر سو در زمان 
108.10 صد هزاران ماهی از دریای ژرف	در دهان هر یكی درّی شگرف 
108.11 صد هزاران ماهی از دریای پر 	در دهان هر یكی درّی، چه در
108.12 هر یكی دری خراج ملكتی	كز اله است این، ندارد شركتی 
108.13 در، چند انداخت در كشتی و جست	مر هوا را ساخت كرسی و نشست 
108.14 خوش مربّع، چون شهان بر تخت خویش	او فراز اوج و كشتی اش به پیش 
108.15 گفت او، كشتی شما را، حق مرا	تا نباشد با شما دزد گدا
108.16 تا كه را باشد خسارت زین فراق؟	من خوشم جفت حق و، با خلق طاق 
108.17 نی مرا او تهمت دزدی نهد	نه مهارم را به غمازی دهد
108.18 بانگ كردند اهل كشتی كای همام	از چه دادندت چنین عالی مقام؟ 
108.19 گفت از تهمت نهادن بر فقیر	و ز حق آزاری بی چیزی حقیر
108.20 حاش لله بل ز تعظیم شهان	كه نبودم در فقیران بد گمان 
108.21 آن فقیران لطیف خوش نفس	كز پی تعظیمشان آمد عبس 
108.22 آن فقیری، بهر پیچا پیچ نیست	بل پی آنكه، بجز حق هیچ نیست 
108.23 متهم چون دارم آنها را؟ كه حق	كرد امین مخزن هفتم طبق 
108.24 متهم نفس است، نی عقل شریف	متهم حس است، نی نور لطیف 
108.25 نفس سوفسطایی آمد، میزنش	كش زدن سازد، نه حجت گفتنش 
108.26 معجزه بیند، فروزد آن زمان	بعد از آن گوید، خیالی بود آن 
108.27 ور حقیقت بودی آن دید عجب	چون مقیم چشم نامد روز و شب؟ 
108.28 آن مقیم چشم پاكان می بود	نی قرین چشم حیوان می شود
108.29 كان عجب زین حس دارد عار و ننگ	كی بود طاوس اندر چاه تنگ ؟
108.30 تا نگویی مر مرا بسیار گو	من ز صد یك گویم و، آنهم چو مو

109. تشنیع کردن صوفیان پیش شیخ بر آن صوفی که بسیار میگوید
109.1 صوفیان بر صوفئی، شنعت زدند	پیش شیخ خانقاهی آمدند
109.2 شیخ را گفتند، داد جان ما	تو از این صوفی بجو، ای پیشوا
109.3 گفت آخر چه گله ست ای صوفیان؟	گفت این صوفی سه خو دارد گران 
109.4 در سخن بسیار گو، همچون جرس	در خورش، افزون خورد، از بیست كس 
109.5 ور بخسبد، هست چون اصحاب كهف	صوفیان كردند پیش شیخ زحف 
109.6 شیخ رو آورد پیش آن فقیر	كه به هر حالی كه هست، اوساط گیر
109.7 در خبر، خیر الأمور أوساطها	نافع آمد ز اعتدال أخلاطها
109.8 گر یكی خلطی فزون شد از عرض	در تن مردم پدید آید مرض 
109.9 بر قرین خویش مفزا در صفت	كان فراق آرد یقین در عاقبت 
109.10 نطق موسی بود با اندازه، لیك	هم فزون آمد ز گفت یار نیك 
109.11 آن فزونی با خضر، آمد شقاق	گفت رو، تو مكثری، هذا فراق 
109.12 * موسیا بسیار گوئی در گذر	چند گوئی؟ رو وصال آمد به سر 
109.13 موسیا بسیار گوئی، دور شو	ور نه با من گنگ باش و، كور شو
109.14 ور نرفتی وز ستیزه شسته ای	تو به معنی رفته ای بگسسته ای 
109.15 رو بر  آنها كه هم جفت تواند	عاشقان و تشنۀ گفت تواند
109.16 چون حدث كردی تو ناگه در نماز	گویدت سوی طهارت رو، بتاز
109.17 ور نرفتی، خشك جنبان میشوی	خود نمازت رفت، بنشین ای غوی 
109.18 پاسبان بر خوابناكان بر فزود	ماهیان را پاسبان حاجت نبود
109.19 جامه پوشان را نظر بر گازر است	جان عریان را تجلی زیور است 
109.20 یا ز عریانان به یك سو باز رو	یا چو ایشان، فارغ از، تن جامه شو
109.21 ور نمی تانی كه كل عریان شوی	جامه كم كن، تا ره اوسط روی 

110. عذر گفتن فقیر با شیخ خانقاه
110.1 پس فقیر آن شیخ را احوال گفت	عذر را با آن غرامت كرد جفت 
110.2 مر سؤال شیخ را داد او جواب	چون جوابات خضر، خوب و صواب 
110.3 آن جوابات سؤالات كلیم	كش خضر بنمود از رب علیم 
110.4 گشت مشكلهاش حل افزون زیاد	از پی هر مشكلش مفتاح داد
110.5 از خضر، درویش هم میراث داشت	در جواب شیخ همت بر گماشت 
110.6 گفت راه اوسط ار چه حكمت است	لیك اوسط نیز هم با نسبت است 
110.7 آب جو، نسبت به اشتر هست كم	لیك باشد موش را آن همچو یم 
110.8 هر كه را باشد وظیفه، چار نان	دو خورد، یا سه خورد، هست اوسط آن 
110.9 ور خورد هر چار، دور از اوسط است	او اسیر حرص، مانند بط است 
110.10 هر كه او را اشتها ده نان بود	شش خورد میدان كه اوسط آن بود
110.11 چون مرا پنجاه نان هست اشتهی	مر ترا شش گرده، هم دستیم؟ نی 
110.12 تو به ده ركعت نماز آئی ملول	من به پانصد در نیایم در نحول 
110.13 آن یكی تا كعبه حافی میرود	و آن یكی تا مسجد از خود می شود
110.14 آن یكی در پاكبازی جان بداد	وآن یكی جان كند، تا یك نان بداد
110.15 این وسط، در با نهایت میرود	كه مرا آن را اول و آخر بود
110.16 اول و آخر بباید تا در آن	در تصور گنجد اوسط یا میان 
110.17 بی نهایت چون ندارد دو طرف	كی بود او را میانه منصرف ؟
110.18 اول و آخر نشانش كس نداد	گفت لو كان له البحر مداد
110.19 هفت دریا گر شود كلی مدید	نیست مر پایان شدن را هیچ امید
110.20 باغ و بیشه گر بود یك سر قلم	زین سخن هرگز نگردد هیچ كم 
110.21 آن همه حبر و قلم فانی شود	وین حدیث بی عدد باقی بود
110.22 حالت من، خواب را ماند گهی	خواب پندارد مر آن را، گمرهی 
110.23 چشم من خفته، دلم بیدار دان	شكل بیكار مرا بر كار دان 
110.24 گفت پیغمبر كه عینای تنام	لا ینام قلبی عن رب الأنام 
110.25 چشم تو بیدار و دل خفته به خواب	چشم من خفته، دلم در فتح باب 
110.26 مر دلم را پنج حس دیگر است	حس دل را هر دو عالم منظر است 
110.27 تو ز ضعف خود مكن در من نگاه	بر تو شب، بر من همان شب چاشت گاه 
110.28 بر تو زندان، بر من آن زندان چو باغ	عین مشغولی مرا گشته فراغ 
110.29 پای تو در گل، مرا گل گشته  گل	مر ترا ماتم، مرا سور و دهل 
110.30 در زمینم با تو ساكن در محل	میدوم بر چرخ هفتم چون زحل 
110.31 همنشینت من نیم، سایۀ من است	برتر از اندیشه ها پایۀ من است 
110.32 زانكه من ز اندیشه ها بگذشته ام	خارج اندیشه پویان گشته ام 
110.33 حاكم اندیشه ام، محكوم نی	زانكه بنا حاكم آمد بر بنی
110.34 جمله خلقان سخرۀ اندیشه اند	زآن سبب خسته دل و غم پیشه اند
110.35 قاصدا خود را به اندیشه دهم	چون بخواهم از میانه بر جهم 
110.36 من چو مرغ اوجم، اندیشه مگس	كی بود بر من مگس را دست رس ؟
110.37 قاصدا زیر آیم از اوج بلند	تا شكسته پایگان بر من تنند
110.38 چون ملالم گیرد از سفلی صفات	بر پرم همچون طیور الصافات 
110.39 پر من رسته است هم از ذات خویش	بر نچسبانم دو پر، من با سریش 
110.40 جعفر طیار را پر، جاریه است	جعفر طرّار را پر عاریه است 
110.41 نزد آنكه لم یذق دعویست این	نزد سكان افق معنیست این 
110.42 لاف و دعوی باشد این پیش غراب	دیگ تی و پر یكی پیش ذباب 
110.43 چونكه در تو میشود لقمه گهر	تن مزن چندان كه بتوانی بخور
110.44 شیخ روزی بهر دفع سوء ظن	در لگن قی كرد و پر در شد لگن 
110.45 گوهر معقول را محسوس كرد	پیر بینا، بهر كم عقلی مرد
110.46 چون كه در معده شود، پاكت پلید	قفل نه بر حلق و، پنهان كن كلید
110.47 هر كه در وی لقمه شد نور جلال	هر چه خواهد گو بخور، او را حلال 

111. بیان آن دعوی كه عین آن دعوی گواه صدق خویش است
111.1 گر تو هستی آشنای جان من	نیست دعوی گفت معنی لان  من 
111.2 گر بگویم نیمه شب پیش توام	هین مترس از شب، كه من خویش توام 
111.3 این دو دعوی پیش تو معنی بود	چون شناسی بانگ خویشاوند خود
111.4 پیشی و خویشی دو دعوی بود لیك	هر دو معنی بود، پیش فهم نیك 
111.5 قرب آوازش گواهی میدهد	كاین دم از نزدیك یاری میجهد
111.6 لذت آواز خویشاوند نیز	شد گوا بر صدق آن خویش عزیز
111.7 باز بی الهام احمق كاو ز جهل	مینداند بانگ بیگانه ز اهل 
111.8 پیش او دعوی بود گفتار او	جهل او شد مایۀ انكار او
111.9 پیش زیرك، كاندرونش نورهاست	عین این آواز، معنی بود راست 
111.10 یا، به تازی گفت یك تازی زبان؟	كه همی دانم زبان تازیان 
111.11 عین تازی گفتنش معنی بود	گر چه تازی گفتنش دعوی بود
111.12 یا نویسد كاتبی بر كاغذی؟	كاتب و خط خوانم و من ابجدی 
111.13 این نوشته، گر چه خود دعوی بود	هم نوشته شاهد معنی بود
111.14 یا بگوید صوفئی، دیدی تو دوش	در میان خواب سجاده به دوش 
111.15 من بدم آن، وآنچه گفتم خواب در	با تو اندر خواب در شرح نظر
111.16 گوش كن، چون حلقه اندر گوش كن	آن سخن را پیشوای هوش كن 
111.17 چون ترا یاد آید آن خواب، این سخن	معجز نو باشد و راز كهن 
111.18 گر چه دعوی مینماید، این ولی	جان صاحب واقعه، گوید بلی 
111.19 پس چو حكمت ضالۀ مومن بود	آن ز هر كه بشنود موقن بود
111.20 چونكه خود را پیش او یابد فقط	چون بود شك؟ چون كند خود را غلط؟
111.21 تشنه ای را چون بگویی تو، شتاب	در قدح آب است، بستان زود آب 
111.22 هیچ گوید تشنه؟ كاین دعویست، رو	از برم، ای مدعی، مهجور شو
111.23 یا گواه و حجتی بنما كه این	جنس آب است و از آن ماء معین 
111.24 یا به طفل شیر، مادر بانگ زد؟	كه بیا من مادرم، هان ای ولد
111.25 طفل گوید مادرا، حجت بیار؟	تا كه با شیرت بگیرم من قرار
111.26 در دل هر امتی كز حق مزه ست	روی و آواز پیمبر معجزه ست 
111.27 چون پیمبر از برون بانگی زند	جان امت در درون سجده كند
111.28 زانكه جنس بانگ او اندر جهان	از كسی نشنیده باشد گوش جان 
111.29 آن غریب، از ذوق آواز غریب	از زبان حق شنود، انی قریب 

112. سجده كردن مسیح و یحیی علیهما السلام در شكم مادر یکدیگر را
112.1 * مادر یحیی چو حامل بد از او	بود با مریم نشسته رو به رو 
112.2 مادر یحیی به مریم در نهفت	پیشتر از وضع حمل خویش گفت 
112.3 كه یقین دیدم درون تو شهیست	كاو اولو العزم و رسول آگهیست 
112.4 چون برابر اوفتادم با تو من	كرد سجده حمل من، اندر زمن 
112.5 این جنین، مر آن جنین را سجده كرد	كز سجودش در تنم افتاد درد
112.6 گفت مریم، من درون خویش هم	سجده ای دیدم ز طفلم در شكم 

113. اشكال آوردن نادانان بر این قصه و جواب دادن ایشان را
113.1 ابلهان گویند این افسانه را	خط بكش، زیرا دروغ است و خطا
113.2 * زانكه مریم وقت وضع حمل خویش	بود از بیگانه دور و، هم ز خویش 
113.3 مریم اندر حمل، جفت کس نشد	از برون شهر، او وا پس نشد
113.4 از برون شهر، آن شیرین فسون	تا نشد فارغ، نیامد هم درون 
113.5 چون بزائید آنگهانش بر كنار	بر گرفت و برد تا پیش تبار
113.6 مادر یحیی كجا دیدش؟ كه تا	گوید او را این سخن در ماجرا
113.7 این بداند كانكه اهل خاطر است	غایب آفاق او را حاضر است 
113.8 پیش مریم حاضر آید در نظر	مادر یحیی كه دور است از بصر
113.9 دیده ها بسته، ببیند دوست را	چون مشبك كرده باشد پوست را
113.10 ور ندیدش نز برون و نز درون	از حكایت گیر معنی ای زبون 
113.11 نی چنان افسانه ها بشنیده ای	همچو شین بر نقش آن چفسیده ای
113.12 تا همی گفت آن كلیله بی زبان	چون سخن نوشد ز دمنه بی بیان ؟
113.13 ور بدانستند لحن همدگر	فهم آن چون كرد بی نطقی بشر؟
113.14 در میان شیر و گاو آن دمنه، چون	شد رسول و خواند بر هر دو فسون؟ 
113.15 چون وزیر شیر شد گاو نبیل؟	چون ز عكس ماه ترسان گشت پیل؟ 
113.16 این كلیله و دمنه جمله افتریست	ور نه كی با زاغ لكلك را مریست؟ 
113.17 ای برادر قصه چون پیمانه ایست	معنی اندر وی بسان دانه ایست 
113.18 دانۀ معنی بگیرد مرد عقل	ننگرد پیمانه را گر گشت نقل 

114. سخن گفتن به زبان حال و فهم كردن آن
114.1 ماجرای بلبل و گل، گوش دار	گر چه گفتی نیست آنجا آشكار
114.2 ماجرای شمع با پروانه، تو	بشنو و معنی گزین ز افسانه، تو
114.3 گر چه گفتی نیست، سرّ گفت هست	هین ببالا پر مپر، چون جغد پست 
114.4 گفت در شطرنج، كاین خانۀ رخ است	گفت خانه اش از كجاش آمد بدست؟ 
114.5 خانه را بخرید یا میراث یافت؟	فرخ آن كس كاو سوی معنی شتافت 
114.6 گفت نحوی، زید عمروا قد ضرب	گفت چونش كرد بی جرمی ادب؟ 
114.7 عمرو را جرمش چه بد؟ كان زید خام	بی گناه او را بزد همچون غلام 
114.8 گفت این پیمانۀ معنی بود	گندمش بستان، كه پیمانه است رد
114.9 زید و عمرو از بهر اعرابست ساز	گر دروغ است آن، تو با اعراب ساز
114.10 گفت نی، من آن ندانم عمرو را	زید چون زد بی گناه و بی خطا؟
114.11 گفت از ناچار و لاغی بر گشود	عمرو یك واوی فزون دزدیده بود
114.12 زید واقف گشت و دزدش را بزد	چون كه از حد برد، حد او را سزد

115. پذیرا آمدن سخن باطل در دل باطلان
115.1 گفت اینك راست پذرفتم به جان	كژ نماید راست در پیش كژان 
115.2 گر بگویی احولی را مه یكیست	گویدت این دوست، در وحدت شكیست 
115.3 ور بدو خندد كسی، گوید دو است	راست دارد، این سزای بد خو است 
115.4 بر دروغان جمع می آید دروغ	الخبیثات الخبیثین زد فروغ 
115.5 * هر که او جنس دروغ است ای پسر	راست پیش او نباشد معتبر 
115.6 دل فراخان را بود دست فراخ	چشم كوران را عثار سنگلاخ 
115.7 * هر که را دندان صدقی رسته شد	از دروغ و از خیانت رسته شد 

116. جستن آن درخت كه هر كه میوۀ آن خورد نمیرد
116.1 گفت دانائی به رمز، ای دوستان	كه درختی هست در هندوستان 
116.2 هر كسی كز میوۀ او خورد و برد	نی شود او پیر و، نی هرگز بمرد
116.3 پادشاهی این شنید از صادقی	بر درخت و میوه اش شد عاشقی 
116.4 قاصدی دانا ز دیوان ادب	سوی هندستان روان كرد از طلب 
116.5 سالها میگشت آن قاصد از او	گرد هندستان برای جست و جو
116.6 شهر شهر از بهر این مطلوب گشت	نی جزیره ماند و نی كوه و نه دشت 
116.7 هر كه را پرسید، كردش ریشخند	كاین نجوید، جز مگر مجنون  بند
116.8 بس كسان صفعش زدند اندر مزاح	بس كسان گفتند کای صاحب فلاح 
116.9 جست و جوئی چون تو زیرك سینه صاف	كی تهی باشد؟ كجا باشد گزاف؟ 
116.10 وین مراعاتش یكی صفعی دگر	وین ز صفع آشكارا سخت تر
116.11 می ستودندش به تسخر، كای بزرگ	در فلانجا بد درختی بس سترگ 
116.12 در فلان بیشه درختی هست سبز	بس بلند و پهن و هر شاخیش گبز
116.13 قاصد شه بسته در جستن كمر	می شنید از هر كسی نوعی خبر
116.14 بس سیاحت كرد آنجا سالها	میفرستادش شهنشه مالها
116.15 چون بسی دید اندر آن غربت تعب	عاجز آمد آخر الامر از طلب 
116.16 هیچ از مقصود اثر پیدا نشد	ز آن غرض غیر خبر پیدا نشد
116.17 رشتۀ امید او بگسسته شد	جستۀ او عاقبت ناجسته شد
116.18 كرد عزم بازگشتن سوی شاه	اشك می بارید و می برّید راه 

117. شرح كردن شیخ سرّ آن درخت را با آن طالب مقلد
117.1 بود شیخی عالمی قطبی كریم	اندر آن منزل كه آیس شد ندیم 
117.2 گفت من نومید پیش او روم	ز آستان او براه اندر شوم 
117.3 تا دعای او بود همراه من	چونكه نومیدم من از دلخواه من 
117.4 رفت پیش شیخ با چشم پر آب	اشك میبارید مانند سحاب 
117.5 گفت شیخا وقت رحم و رأفت است	ناامیدم، وقت لطف این ساعت است 
117.6 گفت وا گو، كز چه نومیدیستت	چیست مطلوب تو، رو با چیستت؟ 
117.7 گفت شاهنشاه كردم اختیار	از برای جستن یك شاخسار
117.8 كه درختی هست نادر در جهات	میوۀ او مایۀ آب حیات 
117.9 سالها جستم، ندیدم یك نشان	جز كه طنز و تسخر این سرخوشان 
117.10 شیخ خندید و بگفتش ای سلیم	این درخت علم باشد در علیم 
117.11 بس بلند و بس شگرف و بس بسیط	آب حیوانی ز دریای محیط
117.12 * تو به صورت رفته ای، ای بی خبر	زآن ز شاخ معنیی بی بار و بر 
117.13 تو به صورت رفته ای، گم گشته ای	زآن نمی یابی که معنی هشته ای
117.14 گه درختش نام شد، گه آفتاب	گاه بحرش نام شد، گاهی سحاب 
117.15 آن یكی كش صد هزار آثار خاست	كمترین آثار او عمر بقاست 
117.16 گر چه فرد است او، اثر دارد هزار	آن یكی را نام باشد بی شمار
117.17 آن یكی شخص ترا باشد پدر	در حق شخص دگر باشد پسر
117.18 در حق دیگر بود قهر و عدو	در حق آن دیگری لطف و نكو
117.19 * در حق دیگر بود او عم و خال	در حق دیگر کسی وهم و خیال 
117.20 صد هزاران نام و آن یك آدمی	صاحب هر وصفش از وصفی عمی 
117.21 هر كه جوید نام گر صاحب ثقه است	همچو تو نومید و اندر تفرقه است 
117.22 تو چه بر چسبی بر این نام درخت	تا بمانی تلخ كام و شور بخت 
117.23 * صورت ظاهر چه جوئی ای جوان؟	رو معانی را طلب ای پهلوان 
117.24 * صورت و هیئت بود چون قشر و پوست	معنی اندر وی چو مغز، ای یار دوست 
117.25 در گذر از نام و بنگر در صفات	تا صفاتت ره نماید سوی ذات 
117.26 * گو شوی در ذات و آسائی ز خود	چشم تو یک رنگ بیند نیک و بد 
117.27 اختلاف خلق از نام اوفتاد	چون به معنی رفت، آرام اوفتاد
117.28 * اندرین معنی مثالی خوش شنو	تا نمانی تو اسامی را گرو 

118. بیان منازعت چهار كس جهت انگور با همدگر بعلت آنکه زبان یکدیگر را نمیدانستند
118.1 چار كس را داد مردی یك درم	هر یکی از شهری افتاده به هم
118.2 * فارس و ترک و رومی و عرب	جمله با هم در نزاع و در غضب 
118.3 فارسی گفتا، از این چون وارهیم ؟	هم بیا کاین را به انگوری دهیم
118.4 آن عرب گفتا معاذ الله لا	من عنب خواهم، نه انگور ای دغا
118.5 آن یكی کز ترك بد گفت ای  کزم	من نمی خواهم عنب، خواهم ازم 
118.6 آنكه رومی بود گفت، این قیل را	ترك كن، خواهم من استافیل را
118.7 در تنازع آن نفر جنگی شدند	كه ز سرّ نامها غافل بدند
118.8 مشت بر هم میزدند از ابلهی	پر بدند از جهل و، از دانش تهی 
118.9 صاحب سری عزیزی صد زبان	گر بدی آنجا، بدادی صلحشان 
118.10 پس بگفتی او كه من زین یك درم	آرزوی جمله تان را میخرم 
118.11 چونكه بسپارید دل را بی دغل	این درمتان میكند چندین عمل 
118.12 یك درمتان میشود چار المراد	چار دشمن میشود یك، ز اتحاد
118.13 گفت هر یكتان دهد جنگ و فراق	گفت من آرد شما را اتفاق 
118.14 پس شما خاموش باشید أنصتوا	تا زبانتان من شوم در گفت و گو
118.15 * گر سخنتان می نماید یك نمط	در اثر مایۀ نزاع است و سخط 
118.16 ور سخنتان در توافق موثقه است	در اثر مایۀ نزاع و تفرقه است
118.17 گرمی عاریتی ندهد اثر	گرمی خاصیتی دارد هنر
118.18 سركه را گر گرم كردی، ز آتش آن	چون خوری، سردی فزاید بی گمان 
118.19 زانكه آن گرمی آن دهلیزی است	طبع اصلش سردی است و تیزی است 
118.20 ور بود یخ بسته دوشاب، ای پسر	چون خوری گرمی فزاید در جگر
118.21 پس ریای شیخ به ز اخلاص ما	كز بصیرت باشد آن وین از عمی 
118.22 از حدیث شیخ جمعیت رسد	تفرقه آرد دم اهل حسد
118.23 چون سلیمان كز سوی حضرت بتاخت	كاو زبان جمله مرغان را شناخت 
118.24 در زمان عدلش آهو با پلنگ	انس بگرفت و برون آمد ز جنگ 
118.25 شد كبوتر ایمن از چنگال باز	گوسفند از گرگ ناورد احتراز
118.26 او میانجی شد میان دشمنان	اتحادی شد میان پر زنان 
118.27 تو چو موری، بهر دانه میدوی	هین سلیمان جو، چه میباشی غوی؟ 
118.28 دانه جو را، دانه اش، دامی شود	و آن سلیمان جوی را هر دو بود
118.29 مرغ جانها را در این آخر زمان	نیستشان از همدگر یك دم امان 
118.30 هم سلیمان هست اندر دور ما	كاو دهد صلح و، نماند جور ما
118.31 قول إنْ منْ أمّةٍ را یاد گیر	تا به إلا و خلا فیها نذیر
118.32 گفت خود خالی نبودست امتی	از خلیفۀ حق و صاحب همتی 
118.33 مرغ جانها را چنان یكدل كند	كز صفاشان بی غش و بی غل كند
118.34 مشفقان گردند همچون والده	مسلمون را گفت نفس واحده 
118.35 نفس واحد از رسول حق شدند	ور نه هر یك دشمن مطلق بدند
118.36 * اتحادی خالی از شرک و دوئی	باشد از توحید بی ما و توئی 

119. برخاستن مخالفت و عداوت از میان انصار به بركت وجود مبارک پیغمبر خدا علیه السلام
119.1 دو قبیله كاوس و خزرج نام داشت	یك ز دیگر جان خون آشام داشت 
119.2 كینه های كهنه شان از مصطفی	محو شد در نور اسلام و صفا
119.3 اولا اخوان شدند آن دشمنان	همچو اعداد عنب در بوستان 
119.4 و ز دم الْمؤْمنون إخْوةٌ به پند	در شكستند و تن واحد شدند
119.5 صورت انگورها اخوان بود	چون فشردی شیرۀ واحد شود
119.6 غوره و انگور ضدانند لیك	چون كه غوره پخته شد شد یار نیك 
119.7 غوره ای كاو سنگ بست و خام ماند	در ازل حق كافر اصلیش خواند
119.8 نه اخی نه نفس واحد باشد او	در شقاوت نحس ملحد باشد او
119.9 گر بگویم آنچه او دارد نهان	فتنۀ افهام خیزد در جهان 
119.10 چشم کاو آن رو نبیند، کور به	دود دوزخ از ارم مهجور به
119.11 غورهای نیك كایشان قابلند	از دم اهل دل آخر یك دلند
119.12 سوی انگوری همی رانند تیز	تا دوئی برخیزد و كین و ستیز
119.13 پس در انگوری همی درند پوست	تا یكی گردند، وحدت وصف اوست 
119.14 دوست دشمن گردد ایرا هم دو است	هیچ یك با خویش، جنگی در نبست 
119.15 آفرین بر عشق كل اوستاد	صد هزاران ذره را داد اتحاد
119.16 همچو خاك مفترق در رهگذر	یك سبوشان كرد دست كوزه گر
119.17 كه اتحاد جسمهای ماء و طین	هست ناقص، جان نمی ماند بدین 
119.18 گر نظایر گویم اینجا و مثال	فهم را ترسم كه آرد اختلال 
119.19 هم سلیمان هست اكنون، لیك ما	از نشاط دور بینی در عما
119.20 دور بینی كور دارد مرد را	همچو خفته در سرا كور از سرا
119.21 میکند از مشرق و مغرب گذر	وز رفیق و همنشینش بی خبر
119.22 مولعیم اندر سخنهای دقیق	در گرهها باز كردن ما عشیق 
119.23 تا گره بندیم و بگشائیم ما	در شكال و در جواب آیین فزا
119.24 همچو مرغی كاو گشاید بند دام	گاه بندد تا شود در فن تمام 
119.25 او بود محروم از صحرا و مرج	عمر او اندر گره كاریست خرج 
119.26 خود زبون او نگردد هیچ دام	لیك پرش در شكست افتد مدام 
119.27 با گره كم كوش، تا بال و پرت	نگسلد یك یك از این كرّ و فرت 
119.28 صد هزاران مرغ پرهاشان شكست	و آن كمینگاه عوارض را نبست 
119.29 حال ایشان از نبی خوان ای حریص	نقبوا فیها ببین هلْ منْ محیص 
119.30 از نزاع ترك و رومی و عرب	حل نشد اشكال انگور و عنب 
119.31 تا سلیمان امین معنوی	در نیاید، بر نخیزد این دوئی 
119.32 جملۀ مرغان منازع باز وار	بشنوید این طبل باز شهریار
119.33 ز اختلاف خویش سوی اتحاد	هین ز هر جانب روان گردید شاد
119.34 حیث ما كنتم فولوا وجهكم	نحوه هذا الذی لم ینهكم 
119.35 كور مرغانیم و بس ناساختیم	كان سلیمان را دمی نشناختیم 
119.36 همچو جغدان دشمن بازان شدیم	لاجرم واماندۀ ویران شدیم 
119.37 می كنیم از غایت جهل و عما	قصد آزار عزیزان خدا
119.38 جمع مرغان كز سلیمان روشنند	پر و بال بی گنه كی بر كنند؟
119.39 بلكه سوی عاجزان چینه كشند	بی خلاف و كینه، آن مرغان خوشند
119.40 هدهد ایشان پی تقدیس را	می گشاید راه صد بلقیس را
119.41 زاغ ایشان، گر به صورت زاغ بود	باز همت آمد و، ما زاغ بود
119.42 لكلك ایشان كه لك لك می زند	آتش توحید در شك می زند
119.43 و آن كبوترشان ز بازان نشكهد	باز سر پیش كبوترشان نهد
119.44 بلبل ایشان كه حالت آرد او	در درون خویش گلشن دارد او
119.45 طوطی ایشان ز قند آزاد بود	كز درون قند ابد رویش نمود
119.46 پای طاوسان ایشان در نظر	بهتر از طاوس پرّان دگر
119.47 کبک ایشان خنده بر شاهین زند	در تعلق راه علیین زند
119.48 منطق الطیر، آن  خاقانی صداست	منطق الطیر سلیمانی كجاست؟ 
119.49 تو چه دانی بانگ مرغان را همی؟	چون ندیدستی سلیمان را دمی 
119.50 پرّ آن مرغی كه بانگش مطرب است	از برون مشرقست و مغربست 
119.51 هر یك آهنگش ز كرسی تا  ثریست	وز ثری تا عرش در كرّ و فریست 
119.52 مرغ كاو بی این سلیمان میرود	عاشق ظلمت چو خفاشی بود
119.53 با سلیمان خو كن ای خفاش   ردّ	تا كه در ظلمت نمانی تا ابد
119.54 یك گزی ره گر بدان سو میروی	همچو گز قطب مساحت میشوی 
119.55 وآنكه لنگ و لوك آن سو میجهی	از همه لنگی و لوكی میرهی 

120. قصۀ بط بچگان كه مرغ خانگی میپروردشان
120.1 تخم  بطی، گر چه مرغ  خانه ات	كرد زیر پر، چو دایه تربیت 
120.2 مادر تو بطّ آن دریا بدست	دایه ات خاكی بد و، خشكی پرست 
120.3 میل دریا كه دل تو اندر است	آن طبیعت جانت را از مادر است 
120.4 میل خشكی مر تو را زین دایه است	دایه را بگذار، كاو بد رایه است 
120.5 دایه را بگذار بر خشك و بران	اندرآ در بحر معنی، چون بطان 
120.6 گر ترا دایه بترساند ز آب	تو مترس و سوی دریا ران شتاب 
120.7 تو بطی، بر خشك و بر تر زنده ای	نی چو مرغ خانه، خانه كنده ای 
120.8 تو ز كرّمْنا بنی آدم شهی	هم به دریا هم به خشکی پا نهی 
120.9 كه حملنا هم علی البحری به جان	از حملنا هم علی البر پیش ران 
120.10 مر ملایك را سوی بر راه نیست	جنس حیوان هم ز بحر آگاه نیست 
120.11 تو به تن حیوان، به جانی از ملك	تا روی هم بر زمین، هم بر فلك 
120.12 تا به ظاهر مثلكم باشد بشر	با دل یوحی إلیه دیده ور
120.13 قالب خاكی فتاده بر زمین	روح او گردان بر آن چرخ برین 
120.14 ما همه مرغابیانیم ای غلام	بحر میداند زبان ما تمام 
120.15 پس سلیمان بحر آمد ما چو طیر	در سلیمان تا ابد داریم سیر
120.16 با سلیمان پای در دریا بنه	تا چو داود آب سازد صد زره 
120.17 آن سلیمان پیش جمله حاضر است	لیك غفلت، چشم بند و ساحر است 
120.18 تا ز جهل و خوابناكی و فضول	او به پیش ما و ما از وی ملول 
120.19 تشنه را درد سر آرد بانگ رعد	چون نداند كاو گشاید ابر سعد
120.20 چشم او ماندست در جوی روان	بی خبر از ذوق آب آسمان 
120.21 مركب همت سوی اسباب راند	از مسبب لاجرم محجوب ماند
120.22 آنكه بیند او مسبب را عیان	كی نهد دل بر سببهای جهان؟
120.23 او مسبب یابد او در یک صباح	از نجات و از فلاح و از نجاح
120.24 آنچه در صد سال مشت حیله مند	ده  یکی زآن گنج حاصل ناورند 

121. حیران شدن حاجیان در كرامات آن شیخ زاهد كه بر روی ریگ گرم صحرا نشسته بود
121.1 زاهدی بد در میان بادیه	در عبادت غرق چون عبادیه 
121.2 حاجیان آنجا رسیدند از بلاد	دیده شان بر زاهد خشك اوفتاد
121.3 جای زاهد خشك بود، او تر مزاج	از سموم بادیه بودش علاج 
121.4 حاجیان حیران شدند از وحدتش	و آن سلامت در میان آفتش 
121.5 در نماز استاده بد بر روی ریگ	ریگ كز تفش بجوشد آب دیگ 
121.6 گفتئی سر مست بر سبزه و گل است	یا سواره بر براق و دلدل است 
121.7 یا كه پایش بر حریر و حله هاست	یا سموم او را به از باد صباست 
121.8 ایستاده تازه رو اندر نماز	با خشوع و با خضوع و با نیاز
121.9 با حبیب خویشتن میگفت راز	مانده بد استاده در فکر دراز
121.10 پس بماندند آن جماعت با نیاز	تا شود درویش فارغ از نماز
121.11 چون ز استغراق باز آمد فقیر	زآن جماعت، زنده ای روشن ضمیر
121.12 دید كابش میچكید از دست و رو	جامه اش تر بود ز آثار وضو
121.13 پس بپرسیدش، كه آبت از كجاست؟	دست را برداشت، كز سوی سماست 
121.14 گفت، هر گاهی كه خواهی میرسد؟	یا گهی باشد اجابت، گاه رد
121.15 مشكل ما حل كن، ای سلطان دین	تا ببخشد حال تو ما را یقین 
121.16 وانما سری ز اسرارت به ما	تا ببریم از میان زنّارها
121.17 چشم را بگشود سوی آسمان	كه اجابت كن دعای حاجیان 
121.18 رزق جویی را ز بالا خو گرم	تو ز بالا بر گشودستی درم 
121.19 ای نموده تو مكان از لامكان	فی السّماء رزْقكمْ كرده عیان 
121.20 در میان این مناجات، ابر خوش	زود پیدا شد، چو پیل آب كش 
121.21 همچو آب از مشك باریدن گرفت	در گو و در غارها مسكن گرفت 
121.22 ابر میبارید چون مشك اشكها	حاجیان جمله گشاده مشكها
121.23 یک عجایب در بیابان رو نمود	ابر چون مشکی دهان را بر گشود
121.24 یك جماعت، ز آن عجایب كارها	میبریدند از میان زنّارها
121.25 قوم دیگر را یقین در ازدیاد	زین عجب والله أعلم بالرشاد
121.26 قوم دیگر ناپذیرا ترش و خام	ناقصان سرمدی تمّ الكلام 
پایان دفتر دوم



دفتر سوم مثنوی

1. مقدمه دفتر سوم
1.1 ای ضیاء الحق، حسام الدین بیار	این سوم دفتر كه سنت شد سه بار
1.2 بر گشا گنجینۀ اسرار را	در سیوم دفتر بهل اعذار را
1.3 قوّتت از قوت حق میزهد	نه از عروقی كز حرارت میجهد
1.4 این چراغ شمس، كاو روشن بود	نه از فتیل و پنبه و روغن بود
1.5 سقف گردون، كاو چنین دایم بود	نه از طناب و استنی قایم بود
1.6 قوّت جبریل از مطبخ نبود	بود از دیدار خلاق ودود
1.7 همچنان این قوّت ابدال حق	هم ز حق دان، نه از طعام و از طبق 
1.8 جسمشان را هم ز نور اسرشته اند	تا ز روح و از ملك بگذشته اند
1.9 چونكه موصوفی به اوصاف جلیل	بر تو آتش شد گلستان چون خلیل 
1.10 پنج حس و شش جهت گشت از تو رام	ای عناصر مر مزاجت را غلام 
1.11 هر مزاجی را عناصر مایه است	وین مزاجت برتر از هر پایه است 
1.12 این مزاجت از جهان منبسط	وصف وحدت را كنون شد ملتقط
1.13 ای دریغا عرصۀ افهام خلق	سخت تنگ آمد، ندارد خلق، حلق 
1.14 ای ضیاء الحق به حذق رای تو	حلق بخشد سنگ را حلوای تو
1.15 كوه طور اندر تجلی حلق یافت	تا كه می  نوشید و، می را بر نتافت 
1.16 صار دكا  منه و انشق الجبل	هل رأیتم من جبل رقص الجمل 
1.17 لقمه بخشی، آید از هر كس به كس	حلق بخشی، كار یزدان است و بس 
1.18 حلق بخشد جسم را و روح را	حلق بخشد بهر هر عضوی جدا
1.19 این گهی بخشد كه اجلالی شوی	از دغا و از دغل خالی شوی 
1.20 تا نگویی سرّ سلطان را به كس	تا نریزی قند را پیش مگس 
1.21 گوش آن كس نوشد اسرار جلال	كاو چو سوسن، ده زبان افتاد و لال 
1.22 حلق بخشد خاك را لطف خدا	تا خورد آب و بروید صد گیا
1.23 باز، خاكی را ببخشد حلق و لب	تا گیاهش را خورد اندر طلب 
1.24 چون گیاهش خورد، حیوان گشت زفت	گشت حیوان لقمۀ انسان و رفت 
1.25 باز خاك آمد، شد اكال بشر	چون جدا شد از بشر روح و بصر
1.26 ذره ها دیدم دهانشان جمله باز	گر بگویم خوردشان، گردد دراز
1.27 برگها را برگ، از انعام او	دایگان را دایه، لطف عام او
1.28 رزقها را رزقها او میدهد	زانكه گندم بی غذائی کی زهد؟
1.29 نیست شرح این سخن را منتها	پاره ای گفتم، بدان زآن پاره ها
1.30 جمله عالم، آكل و مأكول دان	باقیان را مقبل و مقبول دان 
1.31 این جهان و ساكنانش منتشر	وآن جهان و سالكانش مستمر
1.32 این جهان و عاشقانش منقطع	اهل آن عالم مخلد مجتمع 
1.33 پس كریم آن است، كاو خود را دهد	آب حیوانی كه ماند تا ابد
1.34 باقیات الصالحات آمد كریم	رسته از صد آفت و اخطار و بیم 
1.35 گر هزارانند، یك تن بیش نیست	چون خیالات عدد اندیش نیست 
1.36 آكل و مأكول را حلق است و نای	غالب و مغلوب را عقل است و رای 
1.37 حلق بخشید او عصای عدل را	خورد او چندان عصا و حبل را
1.38 واندر او افزون نشد ز آن جمله اكل	زانكه حیوانی نبودش اكل و شكل 
1.39 مر یقین را چون عصا هم حلق داد	تا بخورد او هر خیالی را كه زاد
1.40 پس معانی را چو اعیان حلقهاست	رازق حلق معانی هم خداست 
1.41 پس ز ماهی تا بماه، از خلق نیست	كه به جذب مایه او را حلق نیست 
1.42 حلق نفس از وسوسه خالی شود	میهمان وحی اجلالی شود
1.43 * حلق جان از فكر تن خالی شود	وآنگهان روزیش اجلالی شود 
1.44 حلق عقل و دل چو خالی شد ز فکر	یافت او بی هضم معده رزق  بکر
1.45 شرط، تبدیل مزاج آمد،  بدان	كز مزاج بد بود مرگ بدان 
1.46 چون مزاج آدمی گل خوار شد	زرد و بد رنگ و سقیم و خوار شد
1.47 چون مزاج زشت او تبدیل یافت	رفت زشتی و، رخش چون شمع تافت 
1.48 * دایه ای كو طفل شیر آموز را ؟	تا به نعمت خوش كند پتفوز را 
1.49 * دایه ای کو شیر خواره طفل را	تا ز نعمتها کند او را غذا 
1.50 گر ببندد راه یک پستان بر او	بر گشاید راه صد بستان بر او
1.51 زانكه پستان شد حجاب آن ضعیف	از هزاران نعمت و خوان و رغیف 
1.52 پس حیات ماست موقوف فطام	اندك اندك جهد كن، تم الكلام 
1.53 چون جنین بد آدمی، خون بد غذا	از نجس، پاكی برد مومن كذا
1.54 چون جنین بد آدمی خونخوار بود	بود او را بود از خون تار و پود
1.55 از فطام خون غذایش شیر شد	و از فطام شیر لقمه گیر شد
1.56 و ز فطام لقمه، لقمانی شود	طالب مطلوب پنهانی شود
1.57 گر جنین را كس بگفتی در رحم	هست بیرون عالمی بس منتظم 
1.58 یك زمین خرمی با عرض و طول	اندر او بس نعمت و بیحد اكول 
1.59 كوهها و بحرها و دشتها	بوستان ها، باغ ها و كشتها
1.60 آسمانی بس بلند و پر ضیا	آفتاب و ماهتاب و صد سها
1.61 از شمال و از جنوب و از دبور	باغها دارد عروسیها و سور
1.62 در صفت ناید عجایبهای آن	تو در این ظلمت چه ای در امتحان؟ 
1.63 خون خوری در چار میخ تنگنا	در میان حبس و انجاس و عنا
1.64 او به حكم حال خود منكر بدی	زین رسالت، معرض و كافر شدی 
1.65 كاین محال است و، فریب است و غرور	زانكه وهم كور از این معنیست دور
1.66 جنس چیزی چون ندید ادراك او	نشنود ادراك منكرناك او
1.67 همچنان كه خلق عام اندر جهان	زآنجهان، ابدال میگویندشان 
1.68 كاین جهان چاهی است بس تاریك و تنگ	هست بیرون عالمی بی بو و رنگ 
1.69 هیچ در گوش كسی ز ایشان نرفت	كاین طمع آمد حجاب ژرف، زفت 
1.70 گوش را بندد طمع از استماع	چشم را بندد غرض از اطلاع 
1.71 همچنانكه آن جنین را طمع خون	كان غذای اوست در اوطان دون 
1.72 از حدیث این جهان محجوب كرد	خون تن را بر دلش محبوب کرد
1.73 * زین همه انواع نعمت ماند فرد	غیر خون، او می نداند چاشت خورد 
1.74 بر تو هم طمع خوشی این جهان	شد حجاب آن خوشی جاودان
1.75 طمع دوق این حیات پر غرور	از حیات راستینت کرد دور
1.76 پس طمع کورت کند، نیکو بدان	بر تو پوشاند یقین را بی گمان
1.77 حق تو را باطل نماید از طمع	در تو صد کوری فزاید از طمع
1.78 از طمع بیزار شو چون راستان	تا نهی پا بر سر آن آستان
1.79 کاندر آن در چون در آئی وارهی	از غم و شادی قدم بیرون نهی
1.80 چشم جانت روشن و حق بین شود	بی ظلام کفر نور دین شود
1.81 پند پیران را پذیرا شو بجان	تا رهی از خوف و مانی در امان
1.82 * بشنو اکنون قصه ای تمثیل آن	تا بیابی در حقیقت نور جان 

2. قصۀ خورندگان پیل بچه از حرص و ترك نصیحت ناصح
2.1 آن شنیدی تو؟ كه در هندوستان	دید دانایی گروهی دوستان 
2.2 گرسنه مانده شده، بی برگ و عور	میرسیدند از سفر از راه دور
2.3 مهر دانائیش جوشید و بگفت	خوش سلامیشان و چون گل بر شكفت 
2.4 گفت: دانم كز تجوّع و ز خلا	جمع آمد رنجتان زین كربلا
2.5 لیك الله الله، ای قوم جلیل	تا نباشد خوردتان فرزند پیل 
2.6 پیل هست این سو كه اكنون میروید	پند من از جان و از دل بشنوید
2.7 پیل بچگانند اندر راهتان	صید ایشان هست بس دلخواهتان 
2.8 بس ضریفند و لطیفند و سمین	لیك مادرشان بود اندر كمین 
2.9 از پی فرزند، صد فرسنگ راه	او بگردد در حنین و آه آه 
2.10 آتش و دود آید از خرطوم او	الحذر زآن بچۀ مرحوم او
2.11 * اولیا اطفال حقند ای پسر	در حضور و غیبت آگه با خبر 
2.12 * غائبی مندیش از نقصانشان	كاو كشد كین از برای جانشان 
2.13 گفت اطفال منند این اولیا	در غریبی فرد از كار و كیا
2.14 از برای امتحان، خوار و یتیم	لیك اندر سرّ منم یار و ندیم 
2.15 پشت دار  جمله عصمتهای من	گوئیا هستند خود اجزای من 
2.16 هان و هان، این دلق پوشان منند	صد هزار اندر هزار و، یك تنند
2.17 ور نه كی كردی به یك چوبی هنر؟	موسئی، فرعون را زیر و زبر
2.18 ور نه كی كردی به یك نفرین چنان ؟	نوح شرق و غرب را غرق و مهان
2.19 برنكندی یك دعای لوط راد ؟	شهرهای کافران را المراد
2.20 گشت شهرستان  چون فردوسشان	دجلۀ آب سیه، رو بین نشان 
2.21 سوی شام است این نشان و این خبر	در ره قدسش ببینی، در گذر
2.22 صد هزاران اولیای حق پرست	خود به هر قرنی سیاستها بدست 
2.23 گر بگویم این بیان، افزون شود	خود جگر چبود؟ كه خارا، خون شود
2.24 خون شود كه ها و، باز آن بفسرد	تو نبینی خون شدن، كوری و  رد
2.25 طرفه كوری، دور بین و تیز چشم	لیك از اشتر نبیند، غیر پشم 
2.26 مو به مو بیند ز صرفۀ حرص انس	رقص بی مقصود دارد، همچو خرس 
2.27 * مو به مو بیند ز حرص خود بشر	رقص او خالی ز خیر و پر ز شر 
2.28 رقص آنجا كن، كه خود را بشكنی	پنبه را از ریش شهوت بركنی 
2.29 رقص و جولان بر سر میدان كنند	رقص اندر خون خود، مردان كنند
2.30 چون رهند از دست خود، دستی زنند	چون جهند از نقص خود، رقصی كنند
2.31 مطربانشان از درون دف میزنند	بحرها در شورشان، كف میزنند
2.32 * تو نبینی برگها با شاخها	کف زنان رقصان ز تحریک صبا 
2.33 تو نبینی، لیك بهر گوششان	برگها بر شاخها شد كف زنان 
2.34 تو نبینی برگها را كف زدن	گوش دل باید، نه این گوش بدن 
2.35 گوش سر بر بند از هزل و دروغ	تا ببینی شهر جان را با فروغ 
2.36 * هین دهان بر بند از هزل ای عمو	جز حدیث روی او چیزی مگو 
2.37 سر كشد گوش محمد در سخن	كش بگوید در نبی حق هو أذن 
2.38 سربه سر گوش است و چشم است آن نبی	رحمت او مرضع است او ما صبی 
2.39 این سخن پایان ندارد باز ران	سوی اهل پیل و بر آغاز ران 

3. بقیۀ قصۀ متعرضان پیل بچگان
3.1 هر دهان را پیل بوئی میكند	گرد معدۀ هر بشر بر می تند
3.2 تا كجا یابد كباب پور  خویش	تا نماید انتقام و زور خویش 
3.3 تا کجا بوی کباب بچه را	یابد و زخمش زند اندر جزا
3.4 لحمهای بندگان حق خوری ؟	غیبت ایشان كنی، كیفر بری 
3.5 هان كه بویای دهانتان خالق است	كی برد جان؟ غیر آن، كاو صادق است 
3.6 وای آن افسوسئی كش بوی گیر	باشد اندر گور منكر یا نكیر
3.7 نی دهان دزدیدن امكان، ز آن مهان	نی توان خوش كردن از دارو، دهان 
3.8 آب و روغن نیست مر روپوش را	راه حیلت نیست عقل و هوش را
3.9 چند كوبد؟ زخمهای گرزشان	بر سر هر ژاژخا و برزشان 
3.10 گرز عزرائیل را بنگر اثر	گر نبینی چوب و آهن در صور
3.11 هم به صورت مینماید، گه گهی	زآن همان رنجور باشد آگهی 
3.12 گوید آن رنجور، کای یار حرم	چیست این شمشیر بر فرق سرم ؟ 
3.13 * چون نمی بیند کس از یاران او	در جواب آیند یاران، کای عمو 
3.14 ما نمی بینیم، باشد این خیال	چه خیال است این؟ كه هست این ارتحال 
3.15 چه خیال است این؟ كه این چرخ نگون	از نهیب این، خیالی شد كنون 
3.16 گرزها و تیغها محسوس شد	پیش بیمار و سرش منكوس شد
3.17 او همی بیند كه آن از بهر اوست	چشم دشمن بسته زآن و چشم دوست 
3.18 حرص دنیا رفت و، چشمش تیز شد	چشم او روشن که چون خون ریز شد
3.19 مرغ بی هنگام شد آن چشم او	از نتیجۀ كبر او و خشم او
3.20 سر بریدن واجب آمد مرغ را	كاو به غیر وقت جنباند درا
3.21 هر زمان نزعی است، جزو جانت را	بنگر اندر نزع جان، ایمانت را
3.22 عمر تو، مانند همیان زر است	روز و شب مانند دینار اشمر است 
3.23 میشمارد، میدهد زر بی وقوف	تا كه خالی گردد و آید خسوف 
3.24 گر ز  كه بستانی و ننهی به جای	اندر آید كوه ز آن دادن ز پای 
3.25 پس بنه بر جای، هر دم را عوض	تا ز و اسْجدْ و اقتربْ یابی غرض 
3.26 در تمامی كارها، چندین مكوش	جز به كاری كه بود در دین، مكوش 
3.27 عاقبت تو رفت خواهی ناتمام	كارهایت ابتر و، نان تو خام 
3.28 وین عمارت كردن گور و لحد	نی به سنگ است و، نه چوب و نی لبد
3.29 بلكه خود را در صفا، گوری كنی	در منیّ آن كنی دفن، این منی 
3.30 خاك او گردی و مدفون غمش	تا دمت یابد مددها از دمش 
3.31 گورخانه، قبه ها و كنگره	نبود از اصحاب معنی آن سره 
3.32 بنگر اكنون زنده، اطلس پوش را	هیچ اطلس دست گیرد هوش را ؟
3.33 در عذاب منكر است، آن جان او	كژدم غم، در دل غمدان او
3.34 از برون، بر ظاهرش، نقش و نگار	و ز درون، اندیشه هایش زار زار
3.35 وآن یكی بینی در آن دلق كهن	چون نبات اندیشه و، شكّر سخن 

4. بازگشتن بحكایت پیل
4.1 گفت ناصح بشنوید این پند من	تا دل و جانتان نگردد ممتحن 
4.2 با گیاه و برگها قانع شوید	در شكار پیل بچگان كم روید
4.3 من برون كردم ز گردن، وام نصح	جز سعادت كی بود انجام نصح ؟ 
4.4 من به تبلیغ رسالت آمدم	تا رهانم مر شما را از ندم 
4.5 هین مبادا كه طمعتان ره زند	طمع  برگ، از این جهانتان بركند
4.6 این بگفت و، خیر بادی كرد و رفت	گشت قحط و جوعشان در راه زفت 
4.7 ناگهان دیدند سوی جاده ای	بچه فیلی، فربهی، نوزاده ای 
4.8 اندر افتادند چون گرگان  مست	پاك خوردند و فرو شستند دست 
4.9 آن یكی همره، نخورد و پند داد	كه حدیث آن فقیرش بود یاد
4.10 از كبابش مانع آمد آن سخن	بخت نو بخشد تو را عقل كهن 
4.11 پس بیفتادند و خفتند آن همه	و آن گرسنه پاسبان آن رمه 
4.12 دید پیلی سهمناكی میرسید	اولا آمد سوی حارس دوید
4.13 بوی میكرد آن دهانش را سه بار	هیچ بویی زو نیامد ناگوار
4.14 چند باری گرد او گشت و برفت	مر ورا نازرد آن شه پیل زفت 
4.15 مر لب هر خفته ای را بوی كرد	بوی میآمد ورا ز آن خفته مرد
4.16 کز كباب پیل زاده خورده بود	بردرانید و بكشتش پیل زود
4.17 در زمان او یك به یك را زآن گروه	بردرانید و نبودش زآن شكوه 
4.18 بر هوا انداخت هر یك از گزاف	تا همی زد بر زمین، میشد شكاف 
4.19 ای خورندۀ خون خلق از راه برد	تا نیارد خون ایشانت نبرد
4.20 مال ایشان، خون ایشان دان یقین	زآنكه مال از زور آید در یمین 
4.21 مادر آن پیل بچه، كین كشد	فیل بچه خواره را كیفر كشد
4.22 فیل بچه میخوری، ای پاره خوار	هم بر آرد خصم پیل از تو دمار
4.23 بوی رسوا كرد، مكر اندیش را	پیل داند بوی خصم خویش را
4.24 آنكه یابد بوی رحمان از یمن	چون نیابد بوی باطل را ز من ؟
4.25 مصطفی چون بوی برد از راه دور	چون نیابد از دهان ما بخور ؟
4.26 هم بیابد، لیك پوشاند ز ما	بوی نیك و بد، بر آید بر سما
4.27 تو همی خسبی و، بوی آن حرام	میزند بر آسمان  سبز فام 
4.28 همره انفاس زشتت میشود	تا به بوگیران گردون میرود
4.29 بوی كبر و، بوی حرص و، بوی آز	در سخن گفتن بیاید چون پیاز
4.30 گر خوری سوگند "من كی خورده ام؟	از پیاز و سیر تقوی كرده ام" 
4.31 آن دمت، سوگند غمازی كند	بر دماغ همنشینان بر زند
4.32 پس دعاها رد شود از بوی آن	آن دل كژ مینماید از زبان 
4.33 اخْسؤا آید جواب آن دعا	چوب رد باشد جزای هر دغا
4.34 گر حدیثت كژ بود، معنیت راست	آن كژی لفظ، مقبول خداست 
4.35 * ور بود معنی کژ و لفظت نکو	آن چنان معنی نیرزد یک تسو 

5. بیان آن كه خطای محبان بهتر از صواب بیگانگان است
5.1 آن بلال صدق در بانگ نماز	حی را هی خواند از روی نیاز
5.2 تا بگفتند ای پیمبر نیست راست	این خطا، اكنون كه آغاز بناست 
5.3 ای نبی و، ای رسول كردگار	یك مؤذن كاو بود افصح بیار
5.4 عیب باشد اول دین و صلاح	لحن  خواندن  لفظ "هی علی الفلاح" 
5.5 خشم پیغمبر بجوشید و بگفت	یك دو رمزی از عنایات نهفت 
5.6 كای خسان، نزد خدا، هی بلال	بهتر از صد حی و حی و قیل و قال 
5.7 وامشورانید، تا من رازتان	وانگویم آخر و آغازتان 
5.8 گر نداری تو دم خوش در دعا	رو دعا میخواه ز اخوان صفا

6. امر حق به موسی علیه السلام كه مرا به دهانی خوان كه بدان دهان گناه نكرده باشی
6.1 بهر این فرمود با موسی خدا	وقت حاجت خواستن اندر دعا
6.2 کای کلیم الله ز من میجو پناه	با دهانی كه نكردی تو گناه 
6.3 گفت موسی، من ندارم آن دهان	گفت ما را از دهان غیر خوان 
6.4 از دهان غیر كی كردی گناه ؟	از دهان غیر بر خوان، كای اله 
6.5 آنچنان كن كه دهانها مر تو را	در شب و در روزها آرد دعا
6.6 آن دهانی كه نكردستی گناه	آن دهان غیر باشد، عذر خواه 
6.7 یا دهان خویشتن را پاك كن	روح خود را چابك و چالاك كن 
6.8 ذكر حق پاك است، چون پاكی رسید	رخت بر بندد، برون آید پلید
6.9 می گریزد ضدها از ضدها	شب گریزد، چون بر افروزد ضیا
6.10 چون برآمد نام پاك اندر دهان	نی پلیدی ماند و، نی آن دهان 

7. در بیان آنكه، الله گفتن نیازمند، عین لبیك گفتن حق است
7.1 آن یكی الله میگفتی شبی	تا كه شیرین گردد از ذكرش لبی 
7.2 گفت شیطانش خمش ای سخت رو	چند گوئی آخر، ای بسیار گو
7.3 این همه الله گفتی از عتو	خود یکی الله را لبیك كو؟
7.4 می نیاید یك جواب از پیش تخت	چند الله میزنی با روی سخت ؟
7.5 او شكسته دل شد و بنهاد سر	دید در خواب او خضر را در خضر
7.6 گفت: هین از ذكر چون وامانده ای ؟	چون پشیمانی از آن كش خوانده ای ؟ 
7.7 گفت: لبیكم نمی آید جواب	زآن همی ترسم كه باشم ردّ باب 
7.8 گفت او را که: خدا گفت این به من 	که برو با او بگو ای ممتحن
7.9 نی که آن الله تو لبیك ماست؟	آن نیاز و سوز و دردت پیك ماست؟
7.10 نی تو را در کار من آورده ام ؟	نی که من مشغول ذکرت کرده ام ؟ 
7.11 حیله ها و چاره جوئیهای تو	جذب ما بود و، گشاد آن پای تو
7.12 ترس و عشق تو كمند لطف ماست	زیر هر "یا رب" تو، لبیكهاست 
7.13 جان جاهل، زین دعا، جز دور نیست	زآنكه "یا رب گفتنش" دستور نیست 
7.14 بر دهان و بر دلش قفل است و بند	تا ننالد با خدا وقت گزند
7.15 داد مر فرعون را صد ملك و مال	تا بكرد او دعوی عزّ و جلال 
7.16 در همه عمرش ندید او درد سر	تا ننالد سوی حق، آن بد گهر
7.17 داد او را جملۀ ملك، این جهان	حق ندادش درد و رنج و آن دهان 
7.18 درد آمد بهتر از ملك جهان	تا بخوانی تو خدا را در نهان 
7.19 * زآنکه درد و رنج و بار آن دهان	شد نصیب دوستانش در جهان 
7.20 خواندن  بی درد، از افسردگیست	خواندن با درد، از دل بردگیست 
7.21 آن كشیدن زیر لب آواز را	یاد كردن مبدأ و آغاز را
7.22 آن شده آواز صافی و حزین	کای خدا، ای مستغاث و، ای معین 
7.23 نالۀ سگ، در رهش بی جذبه نیست	زآنكه هر راغب، اسیر رهزنیست 
7.24 چون سگ كهفی كه از مردار رست	بر سر خوان شهنشاهان نشست 
7.25 تا قیامت میخورد او پیش غار	عارفانه، آب رحمت، بی تغار
7.26 ای بسا سگ پوست، كاو را نام نیست	لیك اندر پرده، بی آن جام نیست 
7.27 جان بده از بهر آن جام، ای پسر	بی جهاد و صبر، كی باشد ظفر ؟
7.28 صبر كردن بهر این، نبود حرج	صبر كن، كالصبر مفتاح الفرج 
7.29 زین كمین، بی صبر و حزمی كس نجست	حزم را خود صبر باشد، پا و دست 
7.30 صبر كن از خورد، كاین زهرین گیاست	حزم كردن، زور و نور انبیاست 
7.31 كاه باشد كاو به هر بادی جهد	كوه، كی مر باد را وزنی نهد ؟
7.32 هر طرف غولی همی خواند تو را	كای برادر، راه خواهی، هین بیا
7.33 رهنمایم، همرهت باشم، رفیق	من قلاووزم در این راه دقیق 
7.34 نی قلاووز است و، نی ره داند او	یوسفا، كم رو سوی این گرگ خو
7.35 حزم این باشد كه نفریبد ترا	چرب و نوش  دانه های این سرا
7.36 كه نه چربش دارد و، نی نوش او	سحر خواند، میدمد در گوش او
7.37 كه بیا مهمان ما، ای روشنی	خانه آن توست و، تو آن منی 
7.38 حزم آن باشد كه گوئی تخمه ام	یا سقیمم خستۀ این دخمه ام 
7.39 حزم آن باشد که بهر دفع را	تخمه ام گوئی ز انواع ابا
7.40 یا سرم درد است و، درد سر ببر	یا مرا خواندست آن خالو پسر
7.41 زآنكه یك نوشت دهد با نیشها	كه بكارد در تو نوشش ریشها
7.42 زر اگر پنجاه، یا شصتت دهد	ماهیا، او گوشت در شستت نهد
7.43 گر دهد، خود كی دهد؟ آن پر حیل	جوز پوسیدست و، گفتار دغل 
7.44 ژغژغ آن، عقل و مغزت را برد	صد هزاران عقل را، یك نشمرد
7.45 یار  تو، خورجین توست و كیسه ات	گر تو رامینی، مجو جز ویسه ات 
7.46 ویسه و معشوق تو، هم ذات توست	وین برونیها، همه آفات توست 
7.47 حزم آن باشد كه چون دعوت كنند	تو نگوئی: مست و خواهان منند
7.48 دعوت ایشان صفیر مرغ دان	كه كند صیاد، در مكمن نهان 
7.49 مرغ  مرده پیش بنهاده، كه این	میكند آواز و فریاد و حنین 
7.50 مرغ پندارد كه جنس اوست او	جمع آید، بر دردشان پوست او
7.51 جز مگر مرغی كه حزمش داد حق	تا نگردد گیج از آن دانۀ ملق 
7.52 * هست بی حزمی، پشیمانی، یقین	حزم را مگذار و محکم کن تو دین 
7.53 * زانکه بیحزمی، شقاوت بردهد	دین رود از دست و درد سر دهد 
7.54 * بشنو این افسانه را در شرح این	تا شوی حازم برای حفظ دین 

8. فریفتن روستائی، شهری را و به دعوت خواندن او را به لابه و الحاح بسیار
8.1 ای برادر، بود اندر ما مضی ا	شهرئی، با روستائی آشنا
8.2 روستائی چون سوی شهر آمدی	خرگه اندر كوی آن شهری زدی 
8.3 دو مه و سه ماه، مهمانش بدی	بر دكان  او و، بر خوانش بدی 
8.4 هر حوائج را كه بودیش، آن زمان	راست كردی مرد شهری، رایگان 
8.5 رو به شهری كرد و گفت: ای خواجه تو	هیچ می نائی سوی ده فرجه جو؟
8.6 الله الله، جمله فرزندان بیار	كاین زمان گلشن است و نو بهار
8.7 یا به تابستان بیا، وقت ثمر	تا ببندم خدمتت را من كمر
8.8 خیل و فرزندان و قومت را بیار	در ده ما باش خوش ماهی سه چار
8.9 در بهاران، خطۀ ده خوش بود	كشت زار و لالۀ دلكش بود
8.10 وعده دادی شهری او را دفع حال	تا در آمد بعد وعده، هشت سال 
8.11 او به هر سالی همی گفتی: كه كی	عزم خواهی كرد؟ كامد ماه  دی 
8.12 او بهانه ساختی، كه امسالمان	از فلان خطه بیامد میهمان 
8.13 سال دیگر، گر توانم وارهید	از مهمات، آن طرف خواهم دوید
8.14 گفت: هستند آن عیالم منتظر	بهر فرزندان تو، ای اهل  بر
8.15 * باز هر سالی چو لكلك آمدی	تا مقیم قبۀ شهری شدی 
8.16 باز هر سال از طمع او آمدی	خیمه اندر خانۀ شهری زدی
8.17 خواجه هر سالی ز زر و مال خویش	خرج او كردی، گشادی بال خویش 
8.18 آخرین كرّت، سه ماه آن پهلوان	خوان نهادش بامدادان و شبان 
8.19 از خجالت باز گفت او خواجه را	چند وعده؟ چند بفریبی مرا؟
8.20 گفت خواجه: جسم و جانم وصل جوست	لیك هر تحویل، اندر حكم هوست 
8.21 آدمی چون كشتی است و بادبان	تا كی آرد باد را آن باد ران؟ 
8.22 باز سوگندان بدادش، كای كریم	گیر فرزندان، بیا بنگر نعیم 
8.23 دست او بگرفت سه كرّت به عهد	كالله الله، زو بیا، بنمای جهد
8.24 بعد ده سال و، به هر سالی چنین	لابه ها و، وعده های شكّرین 
8.25 كودكان خواجه گفتند: ای پدر	ماه و ابر و سایه هم دارد سفر
8.26 حقها بر وی تو ثابت كرده ای	رنجها در كار او بس برده ای 
8.27 او همی خواهد كه بعضی حق آن	واگزارد، چون شوی تو میهمان 
8.28 بس وصیت كرد ما را او نهان	كه كشیدش سوی ده، لابه كنان 
8.29 گفت: حق است این، ولی ای سیبویه	اتق من شرّ من أحسنت الیه 
8.30 دوستی، تخم دم آخر بود	ترسم از وحشت كه آن فاسد شود
8.31 صحبتی باشد، چو شمشیر قطوع	همچو دی، در بوستان و در زروع 
8.32 صحبتی باشد، چو فصل نو بهار	زو عمارتها و دخل بی شمار
8.33 حزم آن باشد، كه ظنّ بد بری	تا گریزی و، شوی از بد، بری 
8.34 حزم سوء الظن، گفتت آن رسول	هر قدم را دام میدان، ای فضول 
8.35 روی صحرا هست، هموار و فراخ	هر قدم دامیست، كم رو اوستاخ 
8.36 آن بز كوهی دود، كه دام كو؟	چون بتازد، دامش افتد در گلو
8.37 آن كه میگفتی كه كو؟ اینك ببین	دشت میدیدی، نمی دیدی كمین 
8.38 بی كمین و دام و صیاد، ای عیار	دنبه كی باشد میان كشت زار ؟
8.39 آنكه گستاخ آمدند، اندر زمین	استخوان و كله هاشان را ببین 
8.40 چون به گورستان روی، ای مرتضی	استخوانشان را بپرس، از ما مضی 
8.41 تا به ظاهر بینی آن مستان كور	چون فرو رفتند در چاه غرور؟
8.42 چشم اگر داری تو، كورانه میا	ور نداری چشم، دست آور عصا
8.43 آن عصای حزم و استدلال را	چون نداری دیده، میكن پیشوا
8.44 ور عصای حزم و استدلال نیست	بی عصا كش، بر سر هر ره، مایست 
8.45 گام زآن سان نه، كه نابینا نهد	تا كه پا از سنگ و از چه وارهد
8.46 کور لرزان و، به ترس و، احتیاط	مینهد پا، تا نیفتد در خباط

9. قصۀ اهل سبا و طاغی كردن نعمت، ایشان را
9.1 ای زدودی جسته، در ناری شده	لقمه جسته، لقمۀ ماری شده 
9.2 تو نخواندی قصۀ اهل سبا ؟	یا بخواندی و، ندیدی جز صدا
9.3 از صدا آن كوه خود آگاه نیست	سوی معنی هوش  كه را، راه نیست 
9.4 او همی بانگی كند، بی گوش و هوش	چون خمش گردی تو، او هم شد خموش 
9.5 داد حق اهل سبا را بس فراغ	صد هزاران قصر و ایوانها و باغ 
9.6 شكر آن نگذاشتند، آن بد رگان	در وفا، كمتر فتادند از سگان 
9.7 مر سگی را، لقمۀ نانی، ز در	چون رسد، بر در همی بندد كمر
9.8 پاسبان و حارس در میشود	گر چه بر وی جور و سختی میرود
9.9 هم بر آن در باشدش، باش و قرار	كفر داند، كرد غیری اختیار
9.10 ور سگی آید غریبی، روز و شب	آن سگانش میكنند آن دم ادب 
9.11 كه: برو آنجا كه اول منزل است	حق آن نعمت، گروگان دل است 
9.12 می گزندش كه: برو بر جای خویش	حق آن نعمت، فرو مگذار بیش 
9.13 از در دل، و اهل دل، آب حیات	چند نوشیدی و، وا شد چشمهات 
9.14 بس غذای وجد و، سكر و بیخودی	از در اهل دلان، بر جان زدی 
9.15 باز این در را رها كردی، ز حرص	گرد هر دكان همی گردی چو خرس 
9.16 بر در آن منعمان چرب دیگ	میدوی بهر ثرید مرده ریگ 
9.17 چربش آنجا دان، كه جان فربه شود	كار نااومید، آنجا به شود

10. جمع آمدن اهل آفت هر صباحی بر در صومعۀ عیسی علیه السلام جهت طلب شفا به دعای او
10.1 صومعۀ عیساست خوان  اهل دل	هان و هان ای مبتلا، این در مهل 
10.2 جمع گشتندی ز هر اطراف خلق	از ضریر و شل و لنگ و اهل دلق 
10.3 بر در آن صومعه، عیسی صباح	تا به دم، ایشان رهاند از جناح 
10.4 او چو فارغ گشتی از اوراد خویش	چاشتگه بیرون شدی، آن خوب كیش 
10.5 جوق جوق  مبتلا، دیدی نزار	شسته بر در، با امید و انتظار
10.6 پس دعا کردی و، گفتی از خدا	حاجت و مقصود جمله شد روا 
10.7 * گفتی: ای اصحاب آفت ،از خدا	حاجت این جملگانتان شد روا 
10.8 هین روان گردید، بی رنج و عنا	سوی غفاری و، اكرام خدا
10.9 جملگان، چون اشتران بسته پای	كه گشائی زانوی ایشان به رای 
10.10 بی توقف جمله شادان در امان 	از دعای او شدندی پا دوان 
10.11 * جمله بیدرد و الم، بیرنج و غم	تن درست و شادمان و محترم 
10.12 * سوی خانۀ خویش گشتندی روان	از دم میمون آن صاحب قران 
10.13 آزمودی تو بسی آفات خویش	یافتی صحت از این یاران كیش 
10.14 چند آن لنگی تو رهوار شد؟	چند جانت بی غم و آزار شد ؟
10.15 تو مغفل، رشته ای بر پای بند	تا ز خود هم گم نگردی، ای لوند
10.16 ناسپاسی و، فراموشی تو	یاد ناورد آن عسل نوشی تو
10.17 لاجرم آن راه، بر تو بسته شد	چون دل اهل دل، از تو خسته شد
10.18 زودشان دریاب و استغفار كن	همچو ابری، گریه های زار كن 
10.19 تا گلستانشان سوی تو بشكفد	میوه های پخته بر خود واكفد
10.20 هم بر آن در گرد و از سگ کم مباش	با سگ كهف ار شدستی خواجه تاش 
10.21 چون سگان هم، مر سگان را ناصحند	كه دل اندر خانۀ اول ببند
10.22 اولین در را كه خوردی استخوان	سخت گیر و، حق گزاری را ممان 
10.23 میگزندش، تا ز ادب، آنجا رود	وز مقام اولین، مفلح شود
10.24 میگزندش، كه ای سگ طاغی، برو	با ولی  نعمتت، یاغی مشو
10.25 بر همان در، همچو حلقه، بسته باش	پاسبان و، چابك و، برجسته باش 
10.26 صورت نقض  وفای ما مباش	بیوفایی را مكن بیهوده فاش 
10.27 مر سگان را، چون وفا آمد شعار	رو سگان را، ننگ و بد نامی میار
10.28 بیوفایی، چون سگان را، عار بود	بیوفایی، چون روا داری نمود ؟
10.29 حق تعالی، فخر آورد از وفا	گفت: من اوفی بعهد غیرنا
10.30 بیوفایی دان، وفا با رد حق	بر حقوق حق ندارد كس سبق 
10.31 * نور را هم نور شو، با نار نار	جای  گل، گل باش و، جای خار، خار 
10.32 حق مادر بعد از آن شد، كان كریم	كرد او را از جنین تو غریم 
10.33 صورتی كردت، درون جسم او	داد در حملت و را، آرام و خو
10.34 همچو جزو متصل دید او ترا	متصل را كرد تدبیرش جدا
10.35 حق هزاران صنعت و فن ساختست	تا كه مادر بر تو مهر انداختست 
10.36 پس حق  حق، سابق از مادر بود	هر كه آن حق را نداند، خر بود
10.37 آنكه مادر آفرید و ضرع و شیر	با پدر كردش قرین، آن خود بگیر
10.38 ای خداوند، ای قدیم احسان تو	آنكه دانم، و آنكه نی، هم آن  تو
10.39 تو بفرمودی كه: حق را یاد  كن	زانكه حق من، نمی گردد كهن 
10.40 یاد كن لطفی كه كردم، آن صبوح	با شما از حفظ در كشتی نوح 
10.41 اصل و اجداد شما را آن زمان	دادم از طوفان و از موجش امان
10.42 آب آتش خو، زمین بگرفته بود	موج او، مر اوج  كه را میربود
10.43 حفظ كردم، من نكردم ردّتان	در وجود جد جد جدتان 
10.44 چون شدی سر، پشت پایت، چون زنم؟	كارگاه خویش، چون ضایع كنم ؟
10.45 چون فدای، بیوفایان میشوی؟	از گمان بد، بدان سو میروی 
10.46 من ز سهو و بیوفائیها بری	سوی من آئی، گمان بد بری ؟ 
10.47 این گمان بد، بر آنجا بر، كه تو	میشوی در پیش همچون خود، دو تو
10.48 بس گرفتی یار و همراهان زفت	گر ترا گویم كه: كو؟ گوئی كه: رفت 
10.49 یار نیكت رفت، بر چرخ برین	یار فسقت ماند، در قعر زمین 
10.50 تو بماندی در میانه، همچنان	بیمدد، چون آتشی از كاروان 
10.51 دامن او گیر، ای یار دلیر	كاو منزه باشد از بالا و زیر
10.52 نی چو عیسی، سوی گردون بر شود	نی چو قارون، در زمین اندر رود
10.53 با تو باشد در مكان و بی مكان	چون بمانی از سرا و از دكان 
10.54 او بر آرد از كدورتها صفا	مر جفاهای تو را گیرد وفا
10.55 چون جفا آری، فرستد گوشمال	تا ز نقصان وا روی سوی كمال 
10.56 چون تو وردی ترك كردی در روش	بر تو قبضی آید از رنج و تبش 
10.57 ترک وردی که کنی تو در زمان	قبض و تاریکیت آید، نیک دان
10.58 آن ادب كردن بود، یعنی مكن	هیچ تحویلی از آن عهد كهن 
10.59 پیش از آن كاین قبض زنجیری شود	اینكه دل گیرست، پا گیری  شود
10.60 رنج معقولت شود محسوس و فاش	تا نگیری این اشارت را به لاش 
10.61 در معاصی، قبضها دلگیر شد	قبضها بعد از اجل زنجیر شد
10.62 نعط من أعرض هنا عن ذكرنا	عیشه ضنكا و نحشر بالعمی 
10.63 دزد، چون مال كسان را میبرد	قبض و دل تنگی، دلش را میخلد
10.64 او همی گوید: عجب این قبض چیست؟	قبض آن مظلوم، كز شرت گریست 
10.65 چون بدین قبض، التفاتی كم كند	باد اصرار، آتشش را دم  كند
10.66 قبض دل، قبض عوان شد لاجرم	گشت محسوس آن معانی، زد علم 
10.67 قبض ها، زندان شدست و چار میخ	غصه بیخ است و، برآرد شاخ بیخ 
10.68 بیخ پنهان بود، هم شد آشكار	قبض و بسط اندرون، بیخی شمار
10.69 چونكه بیخش بد بود، زودش بزن	تا نروید زشت خاری در چمن 
10.70 قبض دیدی، چارۀ آن قبض  كن	زآنكه سرها جمله میروید ز بن 
10.71 بسط دیدی، بسط خود را آب ده	چون بر آمد میوه با اصحاب ده 

11. باقی قصۀ اهل سبا
11.1 * باز گردد قصۀ اهل سبا	باز گو، تا باز گویم: مرحبا 
11.2 آن سبا، ز اهل سبا بودند خام	كارشان كفران نعمت با كرام 
11.3 باشد آن كفران نعمت در مثال	كه كنی با محسن خود، تو جدال 
11.4 كه نمی باید مرا این نیكوئی	من برنجم زین، چه رنجه میشوی؟ 
11.5 لطف كن، این نیكویی را دور كن	من نخواهم چشم، زودم كور كن 
11.6 پس سبا گفتند با عد بیننا	شیننا خیر لنا خذ زبننا
11.7 ما نمیخواهیم این ایوان و باغ	نی زمان خوب و، نی امن و فراغ 
11.8 شهرها نزدیك همدیگر، بد است	آن بیابان است، خوش كانجا دد است 
11.9 یطلب الإنسان فی الصیف الشتا	فإذا جاء الشتاء أنكر ذا
11.10 فهو لا یرضی بحال أبدا	لا بضیق لا بعیش رغدا
11.11 قتل الانْسان ما أكفره	كلما نال هدی أنكره 
11.12 نفس زین سان است، زآن شد كشتنی	اقتلوا أنفسكم گفت آن سنی 
11.13 خار سه سوی است، هر چون كش نهی	در خلد، از زخم او تو كی جهی؟ 
11.14 آتش ترك هوا در خار زن	دست اندر یار نیكو كار زن 
11.15 چون ز حد بردند اصحاب سبا	كه به پیش ما، وبا، به از صبا
11.16 ناصحانشان در نصیحت آمدند	از فسوق و كفر مانع میشدند
11.17 قصد خون ناصحان میداشتند	تخم فسق و كافری میكاشتند
11.18 چون قضا آید، شود تنگ این جهان	از قضا حلوا شود رنج دهان 
11.19 گفت: إذا جاء القضاء ضاق الفضا	تحجب الأبصار إذا جاء القضاء
11.20 چشم بسته میشود وقت قضا	تا نبیند چشم، كحل چشم را
11.21 مكر آن فارس، چو انگیزید گرد	آن غبارت، ز استغاثت دور كرد
11.22 سوی فارس رو، مرو سوی غبار	ور نه بر تو كوبد آن مكر سوار
11.23 گفت حق آن را كه این گرگش بخورد	دید  گرد گرگ، چون زاری نكرد؟
11.24 او نمی دانست  گرد گرگ را	با چنین دانش، چرا كرد او چرا ؟
11.25 گوسفندان، بوی گرگ با گزند	می بدانند و، به هر سو می خزند
11.26 مغز حیوانات بوی شیر را	می بداند،  ترك میگوید چرا
11.27 بوی خشم شیر دیدی، باز گرد	با مناجات خدا انباز گرد
11.28 وانگشتند آن گروه از گرد گرگ	گرگ محنت، بعد گرد، آمد سترگ 
11.29 بردرید آن گوسفندان را به خشم	كه ز چوپان خرد، بستند چشم 
11.30 چند چوپانشان بخواند و نامدند	خاك غم در چشم چوپان میزدند
11.31 كه برو، ما خود ز تو چوپانتریم	چون تبع گردیم؟ هر یك سروریم 
11.32 طعمۀ گرگیم و، آن  یار نی	هیزم ناریم و، آن  عار نی 
11.33 حمیتی بد جاهلیت در دماغ	بانگ شومی بر دمنشان كرد زاغ 
11.34 بهر مظلومان همی كندند چاه	در چه افتادند و میگفتند آه 
11.35 پوستین یوسفان بشكافتند	آنچه میكردند، یك یك یافتند
11.36 كیست آن یوسف؟ دل حق جوی تو	چون اسیری، بسته اندر كوی تو
11.37 جبرئیلی را بر استن بسته ای	پرّ و بالش را به صد جا خسته ای 
11.38 پیش او، گوساله بریان آوری	كه كشی او را به  كهدان آوری 
11.39 كه بخور، این است ما را لوت و پوت	نیست او را قوت جز ذکر و قنوت 
11.40 زین شكنجه و امتحان، آن مبتلا	میكند از تو شكایت با خدا
11.41 كای خدا، افغان از این گرگ كهن	گویدش: نك وقت آمد، صبر كن 
11.42 داد تو، واخواهم از هر بی خبر	داد كه دهد؟ جز خدای دادگر
11.43 او همی گوید كه: صبرم شد فنا	در فراق روی تو، یا ربنا
11.44 احمدم درمانده در دست یهود	صالحم افتاده در حبس ثمود
11.45 ای سعادت بخش  جان انبیا	یا بكش، یا باز خوانم، یا بیا
11.46 * با فراقت كافران را تاب نیست	این فراق اندر خور اصحاب نیست 
11.47 * کافران گویند در وقت عذاب	هر یکی: یا لیتنی كنت تراب 
11.48 حال او این است، كاو خود زآنسو است	چون بود بی تو؟ كسی كان  تو است 
11.49 حق همی گوید كه: آری ای نزه	لیك بشنو، صبر آور، صبر به 
11.50 صبح نزدیک است، خامش، دم مزن	کاندر آمد وقت بیرون آمدن
11.51 صبح نزدیک است، خامش، کم خروش	من همی كوشم پی تو، تو مكوش
11.52 * کوشش من، به که کوششهای تو	داروی تلخم، به از حلوای تو 
11.53 * هین تحمل کن، برو خاموش شو	کمترک جنبان زبان، رو گوش شو 
11.54 * حیلت و مکر و دغا بازیش دان	هر چه از یارت جدا اندازد آن 
11.55 شد ز حد، هین باز گرد، ای یار گرد	روستائی، خواجه را بین خانه برد
11.56 قصۀ اهل سبا یك گوشه نه	آن بگو، كه خواجه، چون آمد به ده ؟ 

12. باقی داستان رفتن خواجه به دعوت روستائی بسوی ده
12.1 روستائی، در تملق شیوه كرد	تا كه حزم خواجه را كالیوه كرد
12.2 از پیام اندر پیام، او خیره شد	تا زلال  حزم خواجه، تیره شد
12.3 هم از اینجا كودكانش در پسند	نرتع و نلعب به شادی میزدند
12.4 همچو یوسف، كش ز تقدیر عجب	نرتع و نلعب ببرد، از ظلّ  اب 
12.5 آن نه بازی، بلكه جانبازیست آن	حیله و مكر و دغا بازیست آن 
12.6 هر چه از یارت، جدا اندازد آن	مشنو آن را، كان زیان دارد، زیان 
12.7 گر بود آن سود صد در صد، مگیر	بهر زر مگسل ز گنجور، ای فقیر
12.8 این شنو، كه چند یزدان زجر كرد	گفت اصحاب نبی را گرم و سرد
12.9 زانكه بر بانگ دهل، در سال تنگ	جمعه را كردند باطل بی درنگ 
12.10 تا نباید دیگران ارزان خرند	ز آن جلب صرفه ز ما ایشان برند
12.11 ماند پیغمبر به خلوت در نماز	با دو سه درویش ثابت، پر نیاز
12.12 گفت: طبل لهو بازرگانئی	چونتان ببرید از ربانئی؟ 
12.13 قد فضضتم نحو قمح ٍ هائما	ثم خلیتم نبیا قائما
12.14 بهر گندم، تخم باطل كاشتید	و آن رسول حق را، بگذاشتید
12.15 صحبت او، خیر من لهو است و مال	بین كه را بگذاشتی، چشمی بمال 
12.16 خود نشد حرص شما را این یقین	كه منم رزاق خیر الرازقین 
12.17 آنكه گندم را ز خود روزی دهد	كی توكلهات را ضایع نهد ؟
12.18 از پی گندم جدا گشتی از آن	كه فرستادست گندم ز آسمان 

13. دعوت باز بطان را از آب به صحرا
13.1 باز گوید بط را، كز آب خیز	تا ببینی دشتها را قند ریز
13.2 بط عاقل گویدش: کای باز دور	آب ما را حصن و امن است و سرور
13.3 دیو چون باز آمد، ای بطان شتاب	هین به بیرون كم روید، از حصن آب 
13.4 باز را گویند: رو رو، باز گرد	از سر ما دست دار، ای پای مرد
13.5 ما بری از دعوتت، دعوت تو را	ما ننوشیم این دم تو، كافرا
13.6 حصن ما را، قند و قندستان تو را	من نخواهم هدیه ات، بستان ترا
13.7 چونكه جان باشد، نیاید لوت كم	چونكه لشكر هست، كم ناید علم 

14. رجوع به حکایت خواجه و روستائی
14.1 خواجۀ حازم، بسی عذر آورید	بس بهانه كرد با دیو مرید
14.2 گفت: این دم كارها دارم مهم	گر بیایم، آن نگردد منتظم 
14.3 شاه، كار نازكم فرموده است	ز انتظارم، شاه شب نغنوده است 
14.4 من نیارم ترك امر شاه كرد	من نتانم شد بر شه روی زرد
14.5 هر صباح و، هر مسا، سرهنگ خاص	میرسد، از من همی جوید مناص 
14.6 تو روا داری كه آیم سوی ده ؟	تا در ابرو افكند سلطان گره 
14.7 بعد از آن، درمان خشمش چون كنم؟	زنده خود را زین مگر مدفون كنم 
14.8 زین نمط او صد بهانه باز گفت	حیله ها با حكم حق نفتاد جفت 
14.9 گر شود ذرات عالم حیله پیچ	با قضای آسمان، هیچند هیچ 
14.10 چون گریزد این زمین از آسمان؟	چون كند او خویش را از وی نهان؟ 
14.11 هر چه آید ز آسمان سوی زمین	نی مفر دارد، نه چاره، نی كمین 
14.12 آتش از خورشید می بارد بر او	او به پیش آتشش بنهاده رو
14.13 ور همی طوفان كند باران بر او	شهرها را میكند ویران بر او
14.14 او شده تسلیم او، ایوب وار	كه اسیرم، هر چه میخواهی، بیار
14.15 ای كه جزو این زمینی، سر مكش	چونكه بینی حكم یزدان، در مكش 
14.16 چون خلقْناكمْ شنیدی منْ تراب	خاك باشی حسب از وی رو متاب 
14.17 بین كه اندر خاك، تخمی كاشتم	گرد خاكی و منش افراشتم 
14.18 حملۀ دیگر تو خاكی پیشه گیر	تا كنم بر جمله میرانت امیر
14.19 آب از بالا به پستی در شود	آنگه از پستی به بالا بر رود
14.20 گندم از بالا به زیر خاك شد	بعد از آن، آن خوشۀ چالاك شد
14.21 دانۀ هر میوه آمد در زمین	بعد از آن سرها بر آورد از دفین 
14.22 اصل نعمتها ز گردون تا به خاك	زیر آمد، شد غذای جان  پاك 
14.23 از تواضع، چون ز گردون شد به زیر	گشت جزو آدمی حیّ دلیر
14.24 پس صفات آدمی شد آن جماد	بر فراز عرش، پران گشت شاد
14.25 كز جهان زنده، ز اول آمدیم	باز از پستی سوی بالا شدیم 
14.26 جمله اجزا، در تحرك، در سكون	ناطقان، كإنا إلیه راجعون 
14.27 ذكر و تسبیحات اجزای نهان	غلغلی افكند اندر آسمان 
14.28 چون قضا آهنگ نیرنجات كرد	روستائی، شهرئی را مات كرد
14.29 با هزاران حزم، خواجه مات شد	ز آن سفر در معرض آفات شد
14.30 اعتمادش بر ثبات خویش بود	گر چه  كه بد، نیم سیلش در ربود
14.31 چون قضا بیرون كند از چرخ سر	عاقلان گردند جمله كور و كر
14.32 ماهیان افتند از دریا برون	دام گیرد مرغ پران را زبون 
14.33 تا پری و دیو درشیشه شود	بلكه هاروتی به بابل در رود
14.34 جز كسی كاندر قضای حق گریخت	خون او را هیچ تربیعی نریخت 
14.35 غیر آنكه، در گریزی در قضا	هیچ حیله ندهدت از وی رها

15. قصۀ اهل ضروان و حیله كردن ایشان تا بی زحمت درویشان باغها را قطاف كنند
15.1 قصۀ اصحاب ضروان خوانده ای؟	پس چرا در حیله جویی مانده ای؟ 
15.2 حیله میكردند، كژدم نیش، چند	كه برند از روزی درویش چند
15.3 شب همه شب می سگالیدند مكر	روی در رو كرده چندین عمرو و بكر
15.4 خفیه میگفتند سرّها، آن بدان	تا نباید كه خدا دریابد آن 
15.5 با  گل انداینده اسگالیده گل	دست، كاری میكند، پنهان ز دل 
15.6 گفت أ لا یعلم هواك من خلق	إن فی نجواك صدقا أم ملق 
15.7 كیف یغفل عن ظعین قد غدا	من یعاین این مثواه غدا
15.8 أینما قد هبطا أو صعدا	قد تولاه و أحصی عددا
15.9 * خفیع میکردند اسرار از خدا	آن سگان جاهل از جهل و عمی 
15.10 * گوش کن اکنون حدیث خواجه را	کو سوی ده چون شد و، دید او جزا 
15.11 گوش را اكنون ز غفلت پاك كن	استماع هجر آن غمناك كن 
15.12 تا چه ها دید از بلا و از عنا	در ره ده چون شد از شهر او جدا
15.13 آن زكاتی دان، كه غمگین را دهی	گوش را چون پیش دستانش نهی 
15.14 بشنوی غمهای رنجوران دل	فاقۀ جان شریف از آب و گل 
15.15 خانۀ پر دود دارد پر فنی	مر ورا بگشا ز اصغا روزنی 
15.16 گوش تو، او را چو راه دم شود	دود تلخ از خانۀ او كم شود
15.17 غم گساری كن تو با ما، ای روی	که به سوی رب اعلی میروی 
15.18 این تردد، حبس و زندانی بود	كاو بنگذارد كه جان سوئی رود
15.19 این بدانسو، وآن بدینسو میكشد	هر کسی گوید: منم راه رشد
15.20 این تردد عقبۀ راه حق است	ای خنك آن را كه پایش مطلق است 
15.21 بی تردد میرود بر راه راست	ره نمیدانی بجو، گامش كجاست؟ 
15.22 گام آهو را بگیر و رو معاف	تا رسی از گام آهو تا به ناف 
15.23 زین روش بر اوج انور میروی	ای برادر، گر بر آذر میروی 
15.24 نی ز دریا ترس و، نی از موج و كف	چون شنیدی تو خطاب "لا تخف" 
15.25 لا تخفْ دان، چونكه خوفت داد حق	نان فرستد، چون فرستادت طبق 
15.26 خوف آن كس راست، كاو را خوف نیست	غصه آنكس را، كش اینجا طوف نیست 

16. روان شدن خواجه به سوی ده
16.1 خواجه در كار آمد و تجهیز ساخت	مرغ عزمش سوی ده اشتاب تاخت 
16.2 اهل و فرزندان سفر را ساختند	رخت را بر گاو عزم انداختند
16.3 شادمانان و شتابان سوی ده	كه بری خوردیم از ده مژده ده 
16.4 مقصد ما را، چراگاه خوش است	یار ما آن جا كریم و دل كش است 
16.5 با هزاران آرزومان خوانده است	بهر ما غرس كرم بنشانده است 
16.6 ما ذخیرۀ ده زمستان دراز	از بر او، سوی شهر آریم باز
16.7 بلكه باغ ایثار راه ما كند	در میان جان خودمان جا كند
16.8 عجلوا أصحابنا كی تربحوا	عقل میگفت از درون: لا تفرحوا
16.9 من رباح الله كونوا رابحین	إن ربی لا یحبّ الفرحین 
16.10 افرحوا هونا بما آتاكم	كل آت مشغل ألهاكم 
16.11 شاد از وی شو، مشو از غیر وی	او بهار است و، دگرها، ماه دی 
16.12 هر چه غیر اوست، استدراج توست	گر چه تخت و ملكتست و تاج توست 
16.13 شاد از غم شو، كه غم دام بقاست	اندر این ره، سوی پستی ارتقاست 
16.14 غم بود چون گنج و، رنج تو چو كان	لیك، كی درگیرد این در كودكان؟ 
16.15 كودكان، چون نام  بازی بشنوند	جمله با خرگور هم تگ میدوند
16.16 ای خران كور، این سو دامهاست	در كمین این سوی، خون آشامهاست 
16.17 * تیرها پران شده، لیکن كمان 	گشت پنهان، از دو چشم مردمان 
16.18 تیرها پران، کمان پنهان و غیب	بر جوانی میرسد صد تیر شیب 
16.19 گام در صحرای دل باید نهاد	زانكه در صحرای گل، نبود گشاد
16.20 * ایمن آباد است دل، ای مردمان	حصن محکم موضع امن و امان 
16.21 گلشن خرم به کام دوستان	چشمه ها و گلستان در گلستان 
16.22 عج إلی القلب و سر یا ساریه	فیه أشجار و عین جاریه 
16.23 ده مرو، ده مرد را احمق كند	عقل را بی نور و بی رونق كند
16.24 * خواجه پندارد که روزی ده دهد	این نمیداند که روزیده دهد 
16.25 قول پیغمبر شنو ای مجتبی	گور  عقل آمد، وطن در روستا
16.26 هر كه روزی باشد اندر روستا	تا به ماهی، عقل او ناید به جا 
16.27 تا به ماهی، احمقی با وی بود	از حشیش ده، جز اینها، چه درود؟
16.28 وانكه ماهی باشد اندر روستا	روزگاری باشدش جهل و عمی 
16.29 ده چه باشد؟ شیخ  واصل ناشده	دست در تقلید و حجت در زده 
16.30 پیش  شهر  عقل  كلی، این حواس	چون خران  چشم بسته در خراس 
16.31 این رها كن، صورت افسانه گیر	رو بهل دردانه، گندم دانه گیر
16.32 گر به درّ ره نیست، هین بر می ستان	گر بدان سو نیست ره، این سو بران 
16.33 ظاهرش گیر، ار چه ظاهر كژ بود	عاقبت ظاهر سوی باطن رود
16.34 اول هر آدمی خود صورت است	بعد از آن جان، كاو جمال سیرت است 
16.35 اول هر میوه، جز صورت كی است؟	بعد از آن لذت، كه معنی وی است 
16.36 اولا خرگاه سازند، آنگهان	ترك را آرند آخر میهمان
16.37 صورتت خرگاه و معنی ترك آن	معنیت ملاح و، صورت بادبان 
16.38 بهر حق این را رها كن یك نفس	تا خر خواجه بجنباند جرس 

17. رفتن خواجه و قومش به سوی ده
17.1 خواجه و بچگان جهازی ساختند	بر ستوران جانب ده تاختند
17.2 شادمانه سوی صحرا راندند	سافروا كی تغنموا بر خواندند
17.3 كز سفرها، بنده كیخسرو شود	بی سفرها، ماه كی خسرو شود؟
17.4 از سفر بیدق شود، فرزین راد	وز سفر یابید یوسف، صد مراد
17.5 روز، روی از آفتابی سوختند	شب ز اختر، راه می آموختند
17.6 خوب گشته پیش ایشان راه زشت	از نشاط ده شده، ره چون بهشت 
17.7 تلخ، از شیرین لبان خوش میشود	خار، از گلزار هم كش میشود
17.8 حنظل از معشوق، خرما میشود	خانه از همخانه، صحرا می شود
17.9 ای بسا از نازنینان خار كش	بر امید گلعذاری ماه وش 
17.10 ای بسا حمال گشته، پشت ریش	از برای دلبر مهروی خویش 
17.11 كرده آهنگر جمال خود سیاه	تا كه شب آید ببوسد روی ماه 
17.12 خواجه تا شب بر دكانی چار میخ	زانكه سروی در دلش كردست بیخ 
17.13 تاجری، دریا و خشكی میرود	آن به مهر خانه شینی میرود
17.14 هر كه را با مرده سودائی بود	بر امید زنده سیمائی بود
17.15 آن دروگر، روی آورده به چوب	بهر خوب خود گزیده، رنج و کوب
17.16 بر امید زنده ای كن اجتهاد	كاو نگردد، بعد روزی دو، جماد
17.17 هین مکن مونس خسی را از خسی	عاریت باشد در او آن مونسی 
17.18 انس تو با مادر و بابا كجاست؟	گر بجز حق، مونسانت را وفاست 
17.19 انس تو با دایه و لالا چه شد؟	گر كسی شاید به غیر حق عضد
17.20 انس تو با شیر و با پستان نماند	نفرت تو از دبیرستان نماند
17.21 آن شعاعی بود بر دیوارشان	جانب خورشید وارفت آن نشان 
17.22 بر هر آن چیزی كه افتد آن شعاع	تو بر آن هم عاشق آئی، ای شجاع 
17.23 عشق تو بر هر چه آن موجود بود	آن ز وصف حق، چو زر اندود بود
17.24 * چون زری با اصل رفت و، مس بماند	از زریّ خویشتن، مفلس بماند 
17.25 * طبع سیر آمد، طلاق او بخواند	پشت بر وی کرد و، دست از وی فشاند 
17.26 از زر اندود صفاتش، پا  بكش	از جهالت، قلب را كم گوی  خوش 
17.27 كان خوشی در قلبها، عاریّتیست	زیر زینت، مایۀ بی زینتیست 
17.28 زر ز روی قلب در كان میرود	سوی آن كان رو تو هم، كان میرود
17.29 نور از دیوار تا خور میرود	تو بدان خور رو، كه در خور میرود
17.30 زین سپس می جو تو آب از آسمان	چون ندیدی تو وفا در ناودان 
17.31 معدن دنبه نباشد دام گرگ	كی شناسد معدن آن گرگ سترگ ؟
17.32 زر گمان بردند، بسته در گره	می شتابیدند مغروران به ده 
17.33 همچنین خندان و رقصان میشدند	سوی آن دولاب چرخی میزدند
17.34 چون همی دیدند مرغی می پرید	جانب ده، صبر جامه میدرید
17.35 * هر نسیمی کز سوی ده میوزید	گوئیا روح و روان میپرورید 
17.36 هر كه میآمد ز ده، از سوی او	بوسه میدادند خوش بر روی او
17.37 كه تو، روی  یار  ما را دیده ای	پس تو جان را جان و، ما را دیده ای 

18. نواختن مجنون آن سگی را كه مقیم كوی لیلی بود
18.1 همچو مجنون، كاو سگی را مینواخت	بوسه اش میداد و، پیشش میگداخت 
18.2 * گرد او میگشت خاضع در طواف	همچو حاجی گرد کعبه بی گزاف 
18.3 * هم سر و پایش همی بوسید و ناف	هم جلاب و شكرش میداد صاف 
18.4 بوالفضولی گفت: کای مجنون خام	این چه شید است؟ اینكه می آری مدام 
18.5 پوز سگ دائم پلیدی میخورد	مقعد خود را به لب می استرد
18.6 عیبهای سگ بسی او می شمرد	عیب دان، از غیب دان، بوئی نبرد
18.7 گفت مجنون: تو همه نقشی و تن	اندرآ، بنگر تو از چشمان من 
18.8 كاین طلسم بستۀ مولیست این	پاسبان كوچۀ لیلیست این 
18.9 همتش بین و، دل و جان و شناخت	كاو كجا بگزید و مسكن گاه ساخت 
18.10 او سگ فرخ رخ  كهف من است	بلكه او همدرد و، هم لهف  من است 
18.11 آن سگی که گشت در کویش مقیم	خاک پایش به ز شیران عظیم
18.12 آن سگی كاو باشد اندر كوی او	من به شیران كی دهم یك موی او؟
18.13 آنكه شیران، مر سگانش را غلام	گفتن امكان نیست، خامش و السلام 
18.14 گر ز صورت بگذرید، ای دوستان	جنت است و گل ستان، در گل ستان 
18.15 صورت خود چون شكستی، سوختی	صورت  كلّ را شكست آموختی 
18.16 بعد از آن، هر صورتی را بشكنی	همچو حیدر، باب خیبر بركنی 
18.17 سغبۀ صورت شد آن خواجۀ سلیم	كاو به ده میشد، به گفتار سقیم 
18.18 سوی دام آن تملق شادمان	همچو مرغی سوی دانۀ امتحان 
18.19 * از کرم دانست آن مرغ حریص	دانه را با دام، لیکن شد محیص 
18.20 از كرم دانست مرغ آن دانه را	غایت حرص است، نی جود، آن عطا
18.21 مرغكان در طمع دانه شادمان	سوی آن تزویر پرّان و دوان 
18.22 گر ز شادیهاش آگاهت كنم	ترسم ای رهرو، كه بیگاهت كنم 
18.23 مختصر كردم، چو آمد ده پدید	خود نبود آن ده، ره دیگر گزید
18.24 قرب ماهی، ده به ده میتاختند	زانكه راه ده، نكو نشناختند
18.25 * هر كه گیرد پیشه ای بی اوستا	ریش خندی شد، به شهر و روستا 
18.26 هر كه در ره، بی قلاوزی رود	هر، دو روزه راه، صد ساله شود
18.27 هر كه تازد سوی كعبه بی دلیل	همچو این سرگشتگان، گردد ذلیل 
18.28 زآنكه نادر باشد اندر خافقین	آدمی سر بر زند بی والدین 
18.29 مال او یابد كه كسبی میكند	نادری باشد، كه بر گنجی زند
18.30 مصطفائی كو كه جسمش جان بود؟	تا كه رحمن علم القرآن بود
18.31 اهل تن را جمله "علّم بالقلم"	واسطه افراشت در بذل كرم 
18.32 هر حریصی هست محروم، ای پسر	چون حریصان تك مرو، آهسته تر
18.33 اندر آن ره، رنجها دیدند و تاب	چون عذاب مرغ خاكی در عذاب 
18.34 سیر گشته از ده و از روستا	وز شكر ریزی چنان نااوستا

19. رسیدن خواجه و قومش به ده و نادیده و ناشناخت آوردن روستایی ایشان را
19.1 بعد ماهی، چون رسیدند آن طرف	بی نوا ایشان ستوران بی علف 
19.2 روستایی بین، كه از بد نیتی	می كند بعد اللتیا و التی 
19.3 روی پنهان میكند ز ایشان به روز	تا سوی باغش بنگشایند پوز
19.4 آن چنان رو كه همه زرق و شر است	از مسلمانان نهان اولیتر است 
19.5 رویها باشد كه، دیوان چون مگس	بر سرش بنشسته باشد چون جرس 
19.6 چون ببینی رویشان، در تو فتند	یا مبین آن، یا چو دیدی، خوش مخند
19.7 بهر آن روی خبیث عاصیه	گفت یزدان: نسفعا بالناصیه 
19.8 چون بپرسیدند و خانه اش یافتند	همچو خویشان سوی در بشتافتند
19.9 در فرو بستند اهل خانه اش	خواجه شد زین كج روی، دیوانه وش 
19.10 لیك هنگام درشتی هم نبود	چون در افتادی به چه، تیزی چه سود؟
19.11 بر درش ماندند ایشان پنج روز	شب به سرما روز در گرما و سوز
19.12 نی ز غفلت بود ماندن، نی خری	بلكه بود از اضطرار و، بی خوری 
19.13 با لئیمان، بسته نیكان، ز اضطرار	ز اضطرار است آدمی مردار خوار
19.14 او همی دیدش همی كردش سلام	كه فلانم من، مرا این است نام 
19.15 گفت: باشد، من چه دانم تو كئی؟	یا پلیدی، یا قرین پاكئی 
19.16 والهم روز و شب اندر صنع هو	هیچگونه نیستم پروای تو
19.17 از خودی خود ندارم هم خبر	نیست از هستی سر مویم اثر
19.18 هوش من از غیر حق آگاه نیست	در دل مؤمن بجز الله نیست
19.19 گفت: این دم با قیامت شد شبیه	تا برادر شد یفر من اخیه 
19.20 شرح میكردش كه من آنم كه تو	لوتها خوردی ز خوان من، دو تو
19.21 آن فلان روزت خریدم آن متاع	نی بهم میبود ما را اجتماع ؟
19.22 نی تو بودی سالها مهمان من ؟	نی رسیدت بیکران احسان من ؟
19.23 سرّ مهر ما شنیدستند خلق	شرم دارد رو، چو نعمت خورد حلق 
19.24 او همی گفتش: چه گوئی ترهات	نه تو را دانم، نه نام تو، نه جات 
19.25 پنجمین شب، ابر و بارانی گرفت	كاسمان از بارشش شد در شگفت 
19.26 چون رسید آن كارد اندر استخوان	حلقه زد خواجه: كه مهتر را بخوان 
19.27 چون به صد الحاح آمد سوی در	گفت: آخر چیست ای جان پدر؟
19.28 گفت: من آن حق ها بگذاشتم	ترك كردم آنچه میپنداشتم 
19.29 پنج ساله رنج دید، این پنج روز	جان مسكینم، در این سرما و سوز
19.30 یك جفا از خویش و از یار و تبار	در گرانی هست چون سیصد هزار
19.31 زانكه دل ننهاد بر جور و جفاش	جانش خوگر بود با مهر و وفاش 
19.32 هر چه بر مردم بلا و شدت است	این یقین دان كز خلاف عادت است 
19.33 گفت: ای خورشید مهرت در زوال	گر تو خونم ریختی، كردم حلال 
19.34 امشب باران، به ما ده، گوشه ای	تا بیابی در قیامت توشه ای 
19.35 گفت: یك گوشه است آن  باغبان	هست اینجا گرگ را، او پاسبان 
19.36 در كفش تیر و كمان، از بهر گرگ	تا زند، چون آید آن گرگ سترگ 
19.37 گر تو آن خدمت كنی، جا آن  توست	ور نه، جای دیگری فرمای چست 
19.38 گفت: صد خدمت كنم، تو جای ده	آن كمان و تیر، در كفم بنه 
19.39 من نخسبم، حارسی رز كنم	گر بر آرد گرگ سر، تیرش زنم 
19.40 بهر حق مگذارم امشب، ای دو دل	آب باران بر سر و، در زیر گل 
19.41 گوشه ای خالی شد و او با عیال	رفت آنجا، جای تنگ و بی مجال 
19.42 چون ملخ بر همدگر گشته سوار	از نهیب سیل، اندر  كنج غار
19.43 شب همه شب، جمله گویان ای خدا	این سزای ما، سزای ما، سزا
19.44 این سزای آن كه شد یار خسان	یا كسی كرد، از برای ناكسان 
19.45 این سزای آن كه اندر طمع خام	ترك گوید خدمت خاك كرام 
19.46 خاك پاكان لیسی و دیوارشان	بهتر از عام و زر و گلزارشان 
19.47 بندۀ یك مرد روشن دل شوی	به كه بر فرق سر شاهان روی 
19.48 از ملوك خاك، جز بانگ دهل	تو نخواهی یافت، ای پیك سبل 
19.49 شهریان خود ره زنان، نسبت به روح	روستایی كیست؟ گیج  بی فتوح  
19.50 این سزای آنكه بی تدبیر عقل	بانگ غولی آمدش بگزید نقل 
19.51 * چون پشیمانی ز دل شد یا شغاف	زآن سپس سودی ندارد اعتراف 
19.52 چون پشیمان گشت از دل زآنچه کرد	بعد از آن سودی ندارد آه سرد
19.53 آن كمان و تیر اندر دست او	گرگ را جویان همه شب، سو به سو
19.54 گرگ بروی خود مسلط، چون شرر	گرگ جویان و، ز گرگ، او بی خبر
19.55 هر پشه، هر كیك، چون گرگی شده	اندر آن ویرانشان زخمی زده 
19.56 فرصت آن پشه راندن هم نبود	از نهیب حملۀ گرگ عنود
19.57 تا نباید گرگ آسیبی زند	روستائی، ریش خواجه بر كند
19.58 این چنین دندان گزان، تا نیم شب	جانشان از ناف می آمد به لب 
19.59 ناگهان تمثال گرگ هشته ای	سر بر آورد از فراز پشته ای 
19.60 تیر را بگشاد آن خواجه ز شست	زد بر آن حیوان كه تا افتاد پست 
19.61 اندر افتادن ز حیوان باد جست	روستائی، های كرد و كوفت دست 
19.62 ناجوانمردا، كه خر كرّۀ من است	گفت: نی این گرگ چون آهریمن است 
19.63 اندر او اشكال گرگی ظاهر است	شكل او از گرگی او مخبر است 
19.64 گفت: نی، بادی كه جست از زیر وی	میشناسم همچنان كآبی ز می 
19.65 كشته ای خر كره ام را در ریاض	كه مبادت بسط هرگز ز انقباض 
19.66 گفت: نیكوتر تفحص كن شب است	شخصها در شب ز ناظر محجب است 
19.67 شب غلط بنماید و مبدل بسی	دید صائب شب، ندارد هر كسی 
19.68 هم شب و، هم ابر و، هم باران ژرف	این سه تاریكی غلط آرد شگرف 
19.69 گفت: آن بر من چو روز روشن است	می شناسم باد، خر كرۀ من است 
19.70 در میان بیست باد، آن باد را	می شناسم چون مسافر زاد را
19.71 خواجه بر جست و بیامد با شگفت	روستایی را، گریبانش گرفت 
19.72 كابله طرار، شید آورده ای	بنگ و افیون، هر دو با هم خورده ای 
19.73 در سه تاریكی شناسی باد خر	چون ندانی مر مرا ؟ ای خیره سر
19.74 آنكه داند نیم شب، خر کره را	چون نداند همره ده ساله را ؟
19.75 خویشتن را عارف و واله كنی	خاك در چشم مروّت میزنی 
19.76 كه مرا از خویش هم آگاه نیست	در دلم گنجای جز الله نیست 
19.77 آنچه دی خوردم، از آنم یاد نیست	این دل از غیر تحیر، شاد نیست 
19.78 عاقل و مجنون  حقم، یاد آر	در چنین بی خویشیم، معذور دار
19.79 آنكه مرداری خورد، یعنی نبیذ	شرع او را سوی معذوران كشید
19.80 مست و بنگی را، طلاق و بیع نیست	همچو طفل است او، معاف و معتفی است 
19.81 مستئی، كاید ز بوی شاه فرد	صد خم می، در سر و مغز آن نكرد
19.82 پس بر او تكلیف، چون باشد روا ؟	اسب ساقط گشت و، شد بی دست و پا
19.83 بار، كه نهد در جهان خر كره را ؟	درس كه دهد؟ پارسی بو مره را
19.84 بار بر گیرند، چون آمد عرج	گفت حق: لیس علی الْأعْمی  حرج 
19.85 سوی خود اعمی شدم، از حق بصیر	من معافم، از قلیل و از كثیر
19.86 لاف درویشی زنی و بی خودی	های و هوی عاشقان ایزدی 
19.87 كه زمین را، من ندانم ز آسمان	امتحانت كرد غیرت، امتحان 
19.88 باد خر  كره، چنین رسوات كرد	هستی نفی تو را، اثبات كرد
19.89 این چنین رسوا كند حق، شید را	این چنین گیرد، رمیده صید را
19.90 صد هزاران امتحان است، ای پسر	هر كه گوید: من شدم سرهنگ در
19.91 گر نداند عامه او را امتحان	پختگان  راه، جویندش نشان 
19.92 چون كند دعوی خیاطی کسی	افكند در پیش او شه، اطلسی 
19.93 كه ببر این را بغلطاق فراخ	ز امتحان پیدا شود او را دو شاخ
19.94 گر نبودی امتحان هر بدی	هر مخنث در وغا رستم بدی 
19.95 خود مخنث را  زره پوشیده گیر	چون ببیند زخم، گردد چون اسیر
19.96 مست حق، هشیار چون شد از دبور؟	مست حق ناید به خود از نفخ صور
19.97 بادۀ حق راست باشد، نی دروغ	دوغ خوردی، دوغ خوردی، دوغ دوغ 
19.98 ساختی خود را جنید و بایزید	رو كه نشناسم تبر را از كلید
19.99 بد  رگی و منبلی و حرص و آز	چون كنی پنهان به شید؟ ای مكر ساز
19.100 خویش را منصور حلاجی كنی	آتشی در پنبۀ یاران زنی 
19.101 كه بنشناسم عمر از بو لهب	باد خر كره شناسم نیم شب 
19.102 ای خری، كاین از تو خر، باور كند	خویش را بهر تو، كور و كر كند
19.103 خویش را، از رهروان كمتر شمر	تو حریف رهزنانی،  گه مخور
19.104 باز پر از شید، سوی عقل تاز	كی پرد بر آسمان، پرّ  مجاز؟
19.105 خویشتن را عاشق حق ساختی	عشق با دیو سیاهی باختی 
19.106 عاشق و معشوق را در رستخیز	دو بدو بندند و، پیش آرند تیز
19.107 تو،  چه خود را گیج و بیخود كرده ای؟	خون رز كو؟ خون ما را خورده ای 
19.108 رو كه نشناسم تو را، از من بچه	عارف بی خویشم و، بهلول ده 
19.109 تو توهم میكنی از قرب حق	كه طبق گر، دور نبود از طبق 
19.110 آن نمی بینی؟ كه قرب اولیا	صد كرامت دارد و، كار و كیا
19.111 آهن از داود، مومی میشود	موم در دستت چو آهن میبود
19.112 قرب خلق و رزق بر جمله است عام	قرب وحی عشق دارند این كرام 
19.113 قرب بر انواع باشد، ای پدر	میزند خورشید، بر كهسار و زر
19.114 لیك قربی هست با زر، شید را	كه نباشد آگهی، زآن بید را
19.115 شاخ خشك و تر، قریب آفتاب	آفتاب از هر دو، كی دارد حجاب ؟
19.116 لیك كو آن قربت شاخ طری؟	كه ثمار پخته از وی میبری؟ 
19.117 شاخ خشك از قربت آن آفتاب	غیر زوتر خشك گشتن، کو بیاب؟ 
19.118 بنگر این، کان شاخ خشک از قرب خور	غیر خشکی میبرد چیز دگر ؟
19.119 آن چنان مستی مباش، ای بی خرد	كه به عقل آید، پشیمانی خورد
19.120 بلكه زآن مستان كه چون می میخورند	عقلهای پخته حسرت میبرند
19.121 ای گرفته همچو گربه، موش پیر	گر از آن می، شیر گیری، شیر گیر
19.122 ای بخورده از خیال خام هیچ	همچو مستان حقایق، بر مپیچ 
19.123 می فتی این سو و آن سو، مست وار	ای تو اینسو نیستت، آنسو گذار
19.124 گر بدان سو راه یابی بعد از آن	گه بدین سو، گه بدان سو سر فشان 
19.125 جمله زین سوئی، از آن سو، گپ مزن	چون نداری مرگ، هرزه جان مكن 
19.126 آن خضر جان، كز اجل نهراسد او	شاید ار مخلوق را نشناسد او
19.127 كام از ذوق  توّهم خوش كنی	در دمی در خیك خود، پرّش كنی 
19.128 پس به یك سوزن، تهی گردی ز باد	این چنین فربه، تن عاقل مباد
19.129 كوزه ها سازی ز برف اندر شتا	كی كند؟ چون آب بیند آن وفا

20. افتادن شغال در خم رنگ و رنگین شدن و دعوی طاوسی كردن میان شغالان
20.1 آن شغالی رفت اندر خم رنگ	اندر آن خم كرد یك ساعت درنگ 
20.2 پس بر آمد پوستش رنگین شده	كه منم طاوس علیین شده 
20.3 پشم رنگین، رونق خوش یافته	ز آفتاب، آن رنگها بر تافته 
20.4 دید خود را، سرخ و سبز و فور و زرد	خویشتن را بر شغالان عرضه كرد
20.5 جمله گفتند: ای شغالك حال چیست ؟	كه تو را در سر نشاطی ملتویست 
20.6 از نشاط، از ما كرانه كرده ای	این تكبر از كجا آورده ای ؟
20.7 یك شغالی پیش او شد، كای فلان	شید كردی، یا شدی از خوش دلان 
20.8 شید كردی تا بمنبر بر جهی	تا ز لاف، این خلق را حسرت دهی 
20.9 بس بجوشیدی، ندیدی گرمئی	پس ز شید آورده ای بی شرمئی 
20.10 صدق و گرمی، خود شعار اولیاست	باز، بی شرمی، پناه هر دغاست 
20.11 كه التفات خلق سوی خود  كشند	كه خوشیم و، از درون بس ناخوشند
20.12 * نیست الا حیله و مکر و ستیز	مر سیه رویان دین را خود جهیز 

21. چرب كردن مرد لافی لب و سبلت خود را هر بامداد به پوست دنبه و بیرون آمدن میان حریفان كه من چنین خورده ام و چنان
21.1 دنبه پاره یافت مردی مستهان	هر صباحی چرب كردی سبلتان 
21.2 در میان منعمان رفتی، كه من	لوت چربی خورده ام در انجمن 
21.3 دست بر سبلت نهادی در نوید	رمز، یعنی سوی سبلت بنگرید
21.4 كاین گواه صدق گفتار من است	وین نشان چرب و شیرین خوردن است 
21.5 اشكمش گفتی جواب بی طنین	كه أباد الله كید الكافرین 
21.6 لاف تو ما را بر آتش بر نهاد	كان سبیل چرب تو بركنده باد
21.7 گر نبودی لاف زشتت، ای گدا	یك كریمی رحم افكندی به ما
21.8 * ور نمودی عیب و كم کردی جفا	هم بدی مهمانی یک آشنا 
21.9 * راست گر گفتی و کج کم باختی	یك طبیبی داروی ما ساختی 
21.10 گفت حق كه: كژ مجنبان گوش و دم	ینفعن الصادقین صدقهم 
21.11 كهف اندر، كژ مخسب، ای محتلم	آنچه داری وانما و، فاستقم 
21.12 ور نگویی عیب خود، باری خمش	از نمایش وز دغل، خود را مكش 
21.13 * بر سبال چرب خود تکیه مکن	زانکه گربه برد دنبه بی سخن 
21.14 گر تو نقدی یافتی، مگشا دهان	هست در ره سنگهای امتحان 
21.15 سنگهای امتحان را نیز پیش	امتحانها هست در احوال خویش 
21.16 گفت یزدان: از ولادت تا به حین	یفتنون كل عام مرتین 
21.17 امتحان بر امتحان است ای پدر	هین به كمتر امتحان، خود را مخر
21.18 * ز امتحانات قضا ایمن مباش	هان ز رسوائی بترس، ای خواجه تاش 

22. ایمن بودن بلعم باعور كه امتحانها كرد حضرت او را و از آنها روی سپید آمد
22.1 بلعم باعور و ابلیس لعین	ز امتحان آخرین گشته مهین 
22.2 * زآنکه بودند ایمن از مکر خدا	که امتحانها رفت اندر ما مضی 
22.3 * عاقبت رسوائی آمد حالشان	هم شنیده باشی از احوالشان 
22.4 كانچه پنهان میكند پیداش كن	سوخت ما را، ای خدا، رسواش كن 
22.5 او به دعوی میل دولت می كند	معده اش نفرین سبلت میكند
22.6 لاف، وا داد  كرم ها میكند	شاخ رحمت را ز بن برمیكند
22.7 جمله اجزای تنش خصم وی اند	كز بهاری لافد، ایشان در دی اند
22.8 این شكم خصم سبال او شده	دست پنهان در دعا اندر زده 
22.9 كای خدا، رسوا كن این لاف لئام	تا بجنبد سوی ما رحم  كرام 
22.10 مستجاب آمد دعای آن شكم	سوزش حاجت بزد بیرون علم 
22.11 گفت حق: گر فاسقی و اهل صنم	چون مرا خوانی، اجابتها كنم 
22.12 راستی پیش آر، یا خاموش كن	وآنگهان رحمت ببین و نوش كن 
22.13 تو مشو هیچ از دعا کردن ملول	عاقبت برهاندت از دست غول 

23. بردن گربه دنبه را و رسوا شدن پهلوان
23.1 چون شكم خود را به حضرت در سپرد	گربه آمد، پوست دنبه را ببرد
23.2 در پیش کردند و گربه می گریخت	كودك از ترس عتابش رنگ ریخت 
23.3 آمد اندر انجمن آن طفل  خرد	آبروی مرد لافی را ببرد
23.4 گفت: آن دنبه كه هر صبحی بدان	چرب میكردی لبان و سبلتان 
23.5 گربه آمد، ناگهانش در ربود	بس دویدیم و، نكرد آن جهد سود
23.6 * پهلوان در لاف گرم و ذوقناک	چون شنید این قصه گشت از غم هلاک 
23.7 * منفعل شد در میان انجمن	سر فرو برد و خمش گشت از سخن 
23.8 خنده آمد حاضران را از شگفت	رحمهاشان باز جنبیدن گرفت 
23.9 دعوتش كردند و سیرش داشتند	تخم رحمت در زمینش كاشتند
23.10 او چو ذوق  راستی دید از كرام	بی تكبر راستی را شد غلام
23.11 * راستی را پیشۀ خود کن مدام	تا شوی در هر دو عالم نیک نام 

24. دعوی طاوسی كردن آن شغال كه در خم صباغ افتاد
24.1 آن شغال رنگ رنگ آمد نهفت	بر بنا گوش ملامتگر بگفت 
24.2 بنگر آخر در من و در رنگ من	یك صنم، چون من ندارد خود شمن 
24.3 چون گلستان گشته ام صد رنگ و خوش	مر مرا سجده كن، از من سر مكش 
24.4 كرّ و فرّ و آب و تاب و رنگ بین	فخر دنیا خوان مرا و، ركن دین 
24.5 مظهر لطف خدائی گشته ام	لوح شرح كبریائی گشته ام 
24.6 ای شغالان، هین مخوانیدم شغال	كی شغالی را بود چندین جمال ؟
24.7 آن شغالان آمدند آنجا به جمع	همچو پروانه به گرداگرد شمع 
24.8 جمله گفتندش: چه خوانیمت ؟ هری	گفت: طاوس نر چون مشتری 
24.9 پس بگفتندش: كه طاوسان جان	جلوه ها دارند اندر گلستان 
24.10 تو چنان جلوه كنی؟ گفتا كه: نی	بادیه نارفته، چون گویم منی؟ 
24.11 بانگ طاوسان كنی؟ گفتا كه: لا	پس نه ای طاوس، خواجه بو العلا
24.12 خلعت طاوس، آید ز آسمان	كی رسی از رنگ و دعویها بدان ؟ 

25. تشبیه فرعون و دعوی الوهیت او بدان شغال كه دعوی طاوسی می كرد
25.1 همچو فرعون مرصع كرده ریش	برتر از عیسی پریده، از خریش 
25.2 او هم از نسل شغال ماده زاد	در خم مالی و جاهی اوفتاد
25.3 هر كه دید آن جاه و مالش، سجده كرد	سجدۀ افسوسیان را او بخورد
25.4 گشت مستك، آن گدای ژنده دلق	از سجود و، از تحیرهای خلق 
25.5 مال، مار آمد، كه در وی زهرهاست	و آن قبول و سجدۀ خلق، اژدهاست 
25.6 های ای فرعون، ناموسی مكن	تو شغالی، هیچ طاوسی مكن 
25.7 سوی طاوسان اگر پیدا شوی	عاجزی از جلوه و، رسوا شوی 
25.8 موسی و هارون چو طاوسان بدند	پرّ جلوه، بر سر و رویت زدند
25.9 زشتی ات پیدا شد و رسوائی ات	سر نگون افتادی از بالائی ات 
25.10 چون محك دیدی، سیه گشتی چو قلب	نقش شیری رفت و پیدا گشت كلب 
25.11 ای سگ گرگین زشت، از حرص و جوش	پوستین شیر را بر خود مپوش 
25.12 غرّۀ شیرت بخواهد امتحان	نقش شیر و، آنگه، اخلاق سگان 
25.13 * ای شغال بی جمال بی هنر	هیچ بر خود ظنّ طاوسی مبر 
25.14 * زآنکه طاوسان کنندت امتحان	خوار و بی رونق بمانی در جهان

26. تفسیر و لتعْرفنّهمْ فی لحْن الْقوْل
26.1 گفت یزدان مر نبی را در مساق	یك نشان  سهلتر ز اهل نفاق 
26.2 گر منافق زفت باشد نغز و هول	واشناسی مر ورا در لحن و قول 
26.3 چون سفالین كوزه ها را میخری	امتحانی میكنی، ای مشتری 
26.4 میزنی دستی بر آن كوزه، چرا ؟	تا شناسی از طنین، اشكسته را
26.5 بانگ اشكسته دگرگون میبود	بانگ، چاووش است، پیشش میرود
26.6 بانگ می آید كه تعریفش كند	همچو مصدر، فعل تصریفش كند

27. قصۀ هاروت و ماروت و دلیری ایشان بر امتحان حقتعالی
27.1 چون حدیث امتحان روئی نمود	یادم آمد قصۀ هاروت زود
27.2 پیش از این، ز آن گفته بودیم اندكی	خود چه گوئیم؟ از هزارانش یكی 
27.3 خواستم گفتن در آن تحقیقها	تا كنون واماندم از تعویقها
27.4 * گوش دل را یک  نفس اینسو بدار	تا بگویم با تو از اسرار یار
27.5 جملۀ دیگر ز بسیارش قلیل	گفته آید شرح یك جزوی ز نیل 
27.6 * گوش كن هاروت را ماروت را	ای غلام و چاكران، ما  روت را
27.7 مست بودند از تماشای اله	و ز عجایبهای استدراج شاه 
27.8 این چنین مستی است ز استدراج حق	تا چه مستیها دهد معراج حق؟ 
27.9 دانۀ دامش چنین مستی نمود	خوان انعامش، چه ها داند گشود ؟
27.10 مست بودند و رهیده از كمند	های و هوی عاشقانه میزدند
27.11 یك كمین و امتحان در راه بود	صرصرش چون كاه و،  كه را میربود
27.12 امتحان میكردشان زیر و زبر	كی بود سر مست را  زاینها خبر ؟
27.13 خندق و میدان، به پیش او یكیست	چاه و خندق، پیش او خوش مسلكیست 

28. * مستی بز از دیدن مهده و جستن او بکوه مقابل
28.1 آن بز كوهی، بر آن كوه بلند	بر دود از بهر خوردی بیگزند
28.2 تا علف چیند، به بیند ناگهان	بازی دیگر، ز حكم آسمان 
28.3 بر كهی دیگر بر اندازد نظر	ماده بز بیند بر آن كوه دگر
28.4 چشم او تاریك گردد در زمان	بر جهد سر مست زین  كه، تا بدان 
28.5 آن چنان نزدیك بنماید ورا	كه دویدن  گرد بالوعه سرا
28.6 آن هزاران گز، دو گز بنمایدش	تا ز مستی میل جستن آیدش 
28.7 چونكه بجهد، در فتد اندر میان	در میان هر دو كوه بی امان 
28.8 او ز صیادان به  كه بگریخته	خود پناهش خون او را ریخته 
28.9 شسته صیادان میان آن دو كوه	انتظار این قضای باشكوه 
28.10 باشد اغلب صید این بز، این چنین	ور نه چالاك است و چست و خصم بین 
28.11 رستم ار چه با سر و سبلت بود	دام پا گیرش یقین شهوت بود
28.12 همچو من، از مستی شهوت ببر	مستی شهوت ببین اندر شتر
28.13 باز این مستی و شهوت در جهان	پیش مستی ملك، دان مستهان 
28.14 مستی آن، مستی این بشكند	او به شهوت التفاتی كی كند ؟
28.15 آب شیرین تا نخوردی، آب شور	خوش نماید، چون درون دیده، نور
28.16 قطره ای از باده های آسمان	پر كند جان را ز می و ز ساقیان 
28.17 تا چه مستیها بود املاك را	و ز جلالت روحهای پاك را
28.18 كه به بوئی، دل در آن می  بسته اند	خمّ  بادۀ این جهان، بشكسته اند
28.19 جز مگر آنها كه نومیدند و دور	همچنانکه كافران اندر قبور
28.20 ناامید از هر دو عالم گشته اند	خارهای بی نهایت كشته اند

29. * تمنا کردن هاروت و ماروت آمدن بزمین را
29.1 پس ز مستیها بگفتند: ای دریغ	بر زمین باران بدادیمی چو میغ 
29.2 گستریدیمی در آن "بیداد جا"	عدل و انصاف و عبادات و وفا
29.3 * این بگفتند و قضا میگفت: بیست	پیش پاتان دام ناپیدا بسیست 
29.4 هین مرو گستاخ در دشت بلا	هین مران كورانه اندر كربلا
29.5 كه ز موی و استخوان هالكان	می نیابد راه، پای سالكان 
29.6 جملۀ ره استخوان و موی و پی	بس كه تیغ قهر لا شی كرد شی 
29.7 گفت حق كه: بندگان جفت عون	بر زمین آهسته میرانند هون 
29.8 پا برهنه، چون رود در خارزار؟	جز بمهل و فكر، هر پرهیزكار
29.9 این قضا میگفت، لیكن گوششان	بسته بود اندر حجاب جوششان 
29.10 چشمها و گوشها را بسته اند	جز مگر آنها، كه از خود رسته اند
29.11 جز عنایت، كه گشاید چشم را ؟	جز محبت، كه نشاند خشم را ؟
29.12 * جهد بی توفیق، جان کندن بود	ز ارزنی کم، گر چه صد خرمن بود
29.13 جهد بی توفیق، خود كس را مباد	در جهان، والله أعلم بالرّشاد

30. قصۀ خواب دیدن فرعون، آمدن موسی علیه السلام را و تدارك اندیشیدن
30.1 جهد فرعونی، چو بی توفیق بود	هر چه او میدوخت، آن تفتیق بود
30.2 از منجم بود در حكمش هزار	وز معبر نیز و ساحر بی شمار
30.3 مقدم موسی نمودندش به خواب	كه كند فرعون و ملكش را خراب 
30.4 با معبر گفت و با اهل نجوم	چون بود دفع خیال و خواب شوم ؟ 
30.5 جمله گفتندش كه: تدبیری كنیم	راه زادن را، چو رهزن برزنیم 
30.6 تا رسید آن شب كه مولد بود آن	رای این دیدند آن فرعونیان 
30.7 كه برون آرند آن روز از پگاه	سوی میدان بزم و تخت پادشاه 
30.8 پس بفرمودند در شهر آشکار	که منادیها کنند از هر کنار
30.9 الصلا ای جمله اسرائیلیان	شاه میخواند شما را زآن مكان 
30.10 تا شما را رو نماید بی نقاب	بر شما احسان كند بهر ثواب 
30.11 كان اسیران را، بجز دوری نبود	دیدن فرعون، دستوری نبود
30.12 گر فتادندی به ره در پیش او	بهر آن یاسه، بخفتندی به رو
30.13 یاسه آن بد، كه نبیند هیچ اسیر	درگه و بیگه، لقای آن امیر
30.14 بانگ چاوشان چو در ره بشنود	تا نبیند، رو به دیواری كند
30.15 ور ببیند، روی او مجرم شود	آنچه بدتر بر سر او آن رود
30.16 بودشان حرص لقای ممتنع	که حریص است آدمی فیما منع 

31. به میدان خواندن بنی اسرائیل را از برای حیلة منع ولادت موسی علیه السلام
31.1 * شد منادی در محلتها روان	بانگ میزد کو بکو شادی کنان 
31.2 کای اسیران، سوی میدانگه روید	كز شهنشه دیدن و جود است امید
31.3 چون شنیدند مژده اسرائیلیان	تشنگان بودند و بس مشتاق آن 
31.4 * زین خبر گشتند جمله شادمان	راه میدان برگرفتند آن زمان
31.5 حیله را خوردند و آن سو تاختند	خویشتن را بهر جلوه ساختند
31.6 * تا رود آنجا به بیند روی او	تا چه خاصیت دهد دیدار او
31.7 * از غرض غافل بدند و بی خبر	وز طمع رفتند بیرون سر به سر

32. حكایت در تمثیل
32.1 همچنان كانجا مغول حیله دان	گفت: میجویم كسی از مصریان 
32.2 مصریان را جمع آرید این طرف	تا در آید آنكه میباید به كف 
32.3 * هر کجا بد مصرئی جمع آمدند	در بر آن میر یک یک میشدند
32.4 هر كه می آمد، بگفتا: نیست این	هین درآ خواجه، در آن گوشه نشین 
32.5 تا بدین شیوه همه جمع آمدند	گردن ایشان بدین حیله زدند
32.6 شومی آنكه، سوی بانگ نماز	"داعی الله" را نبردندی نیاز
32.7 دعوت مكارشان اندر كشید	الحذر از مكر شیطان، ای رشید
32.8 بانگ درویشان و محتاجان بنوش	تا نگیرد بانگ محتالیت گوش 
32.9 گر گدایان طامعند و زشت خو	در شكم خواران، تو صاحب دل بجو
32.10 در تگ دریا، گهر با سنگهاست	فخرها اندر میان ننگهاست 
32.11 پس بجوشیدند اسرائیلیان	از پگه تا جانب میدان روان 
32.12 چون به حیلتشان به میدان برد او	روی خود بنمودشان، بس تازه رو
32.13 كرد دلداری و بخششها بداد	هم عطا، هم وعده ها كرد آن قباد
32.14 بعد از آن گفت: از برای جانتان	جمله در میدان بخسبید امشبان 
32.15 پاسخش دادند كه: خدمت كنیم	گر تو خواهی، یك مه اینجا ساكنیم 

33. باز گشتن فرعون از میدان به شهر، شاد به تفریق بنی اسرائیل از زنانشان در شب حمل
33.1 شه، شبانگه باز آمد شادمان	كامشبان حمل است و، دورند از زنان 
33.2 خازنش عمران هم اندر خدمتش	هم به شهر آمد قرین صحبتش 
33.3 گفت: ای عمران، بر این در خسب تو	هین مرو سوی زن و صحبت مجو
33.4 گفت: خسبم هم بر این درگاه تو	هیچ نندیشم، بجز دل خواه تو
33.5 بود عمران هم ز اسرائیلیان	لیك مر فرعون را، دل بود و جان 
33.6 كی گمان بردی كه او عصیان كند؟	آنكه خوف جان فرعون، آن كند
33.7 * ایمن از عمران بد و افعال او	لیک آن خود بد جزای حال او
33.8 * خود کجا در خاطر فرعون نمود ؟	این چنین تقدیر، چون عاد و ثمود

34. جمع آمدن عمران با مادر موسی و حامله شدن او
34.1 شه برفت و او بر آن درگاه خفت	نیمه شب آمد به پیش خفته، جفت 
34.2 زن بر او افتاد و بوسید آن لبش	بر جهانیدش ز خواب اندر شبش 
34.3 گشت بیدار او و، زن را دید خوش	بوسه باران كرده از لب بر لبش 
34.4 گفت عمران: این زمان چون آمدی؟	گفت: از شوق و قضای ایزدی 
34.5 در كشیدش در كنار از مهر، مرد	بر نیامد با خود آن دم، در نبرد
34.6 جفت شد با او، امانت را سپرد	پس بگفت: ای زن، نه این كاریست خرد
34.7 آهنی بر سنگ زد، زاد آتشی	آتشی، از شاه و ملكش، كین كشی 
34.8 من چو ابرم، تو زمین، موسی نبات	حق، شه شطرنج و، ما ماتیم، مات 
34.9 مات و برد از شاه میدان، ای عروس	آن مدان از ما، مكن بر ما فسوس 
34.10 آنچه این فرعون، میترسد از او	هست شد این دم كه گشتم جفت تو

35. وصیت كردن عمران جفت خود را بعد از مجامعت كه مرا ندیده باشی
35.1 وامگردان، هیچ از اینها دم مزن	تا نیاید بر من و تو صد حزن 
35.2 عاقبت پیدا شود آثار این	چون علامتها رسد، ای نازنین 
35.3 در زمان از سوی میدان نعره ها	میرسید از خلق و میشد بر هوا
35.4 شاه زآن هیبت برون جست آن زمان	پا برهنه، كاین چه غلغلهاست هان 

36. ترسیدن فرعون از آن بانگ و غریو و غوغا
36.1 از سوی میدان چه بانگ است و غریو؟	كز نهیبش میرمد جنیّ و دیو
36.2 گفت عمران: شاه ما را عمر باد	قوم اسرائیلیانند، از تو شاد
36.3 از عطای شاه شادی میكنند	رقص می آرند و كفها میزنند
36.4 گفت: باشد كاین بود، اما ولیك	وهم و اندیشه مرا پر كرد نیك 
36.5 این صدا جان مرا تغییر كرد	از غم و اندوه تلخم پیر كرد
36.6 زهره نی عمران مسكین را كه تا	باز گوید اختلاط جفت را
36.7 پیش می آمد سپس میرفت شه	جملۀ شب همچو حامل، وقت زه 
36.8 هر زمان میگفت ای عمران مرا	سخت از جا برده است این نعره ها
36.9 چون زن عمران، به عمران در خزید	تا كه شد استارۀ موسی پدید
36.10 هر پیمبر كه در آید در رحم	نجم او بر چرخ گردد منتجم 

37. پیدا شدن ستارۀ موسی بر آسمان و غریو منجمان در میدان
37.1 بر فلك پیدا شد آن استاره اش	كوری فرعون و مكر و چاره اش 
37.2 روز شد، گفتش كه: ای عمران برو	واقف آن غلغل و آن بانگ شو
37.3 راند عمران جانب میدان و گفت	این چه غلغل بود؟ شاهنشه نخفت 
37.4 هر منجم، سر برهنه، جامه چاك	همچو اصحاب عزا، بر فرق، خاك 
37.5 همچو اصحاب عزا آوازشان	بد گرفته، از فغان و سازشان 
37.6 ریش و مو بر كنده، رو بدریدگان	خاك بر سر كرده، پر خون دیده گان 
37.7 گفت: خیر است این چه آشوب است و حال؟	بد نشانی میدهد منحوس سال 
37.8 عذر آوردند و گفتند: ای امیر	كرد ما را دست تقدیرش اسیر
37.9 این همه كردیم و، دولت تیره شد	دشمن شه هست گشت و، چیره شد
37.10 شب ستارۀ آن پسر، آمد عیان	كوری ما، بر جبین آسمان 
37.11 زد ستارۀ آن پیمبر بر سما	ما ستاره بار گشتیم از بكا
37.12 با دل خوش شاد عمران، و ز نفاق	دست بر سر میزدی، كاه الفراق 
37.13 كرد عمران خویش پر خشم و  ترش	رفت چون دیوانگان، بی عقل و هش 
37.14 خویشتن را اعجمی كرد و براند	گفتهای بس خشن بر جمع خواند
37.15 خویشتن را ترش و غمگین ساخت او	نردهای باژگونه باخت او
37.16 گفتشان: شاه مرا بفریفتید	از خیانت و ز طمع نشكیفتید
37.17 سوی میدان شاه را انگیختید	آبروی شاه ما را ریختید
37.18 دست بر سینه زدید اندر زمان	شاه را ما فارغ آریم از غمان 
37.19 عاقبت زرها تلف شد، کار خام	شد بر فرعون و بر خواندش تمام
37.20 * شاه هم بشنید و گفت: ای خاینان	من بر آویزم شما را بی امان 
37.21 * چون شنید، از غصه رویش شد سیاه	خواند ایشان را ز خشم، آن دین تباه
37.22 گفت ایشان را که: هین ای خائنان	من برآویزم شما را بی امان
37.23 خویش را در مضحكه انداختم	مالها با دشمنان درباختم 
37.24 تا كه امشب جمله اسرائیلیان	دور ماندند از ملاقات زنان 
37.25 مال رفت و، آب رو و، كار خام	این بود یاری و افعال كرام ؟ 
37.26 سالها ادرار و خلعت میبرید	مملكتها را مسلم میخورید
37.27 * از برای آنکه در دوری چنین	فهم گرد آرید و باشیدم معین
37.28 رایتان این بود و فرهنگ و نجوم	طبل خوارانید و مكارید و شوم 
37.29 من شما را بر درم، و آتش زنم	بینی و گوش و لبانتان بر كنم 
37.30 من شما را هیزم آتش كنم	عیش رفته بر شما ناخوش كنم 
37.31 سجده كردند و بگفتند: ای خدیو	گر یكی كرّت ز ما چربید دیو
37.32 * سالها دفع بلاها كرده ایم	وهم حیران، زآنچه ماها كرده ایم 
37.33 * فوت شد از ما و حملش شد پدید	نطفه اش جست و رحم اندر خزید
37.34 لیك، استغفار این، روز ولاد	ما نگهداریم، ای شاه قباد
37.35 روز میلادش رصد بندیم ما	تا نگردد فوت و نجهد این قضا
37.36 گر نداریم این نگه، ما را بكش	ای غلام رای تو، افكار و هش 
37.37 تا به نه مه، میشمرد او روز روز	تا نپرد تیر حكم خصم دوز
37.38 بر قضا هر كاو شبیخون آورد	سر نگون آید، ز خون خود خورد
37.39 * چون مکان بر لامکان حمله برد	خون خود ریزد، بلاها را خرد
37.40 چون زمین با آسمان خصمی كند	شوره گردد سر ز مرگی بر زند
37.41 نقش با نقاش پنجه میزند	سبلتان و ریش خود بر می كند

38. خواندن فرعون زنان نوزاده را سوی میدان هم جهت مكر
38.1 بعد نه مه، شه برون آورد تخت	سوی میدان و منادی كرد سخت
38.2 * بار دیگر شد منادی سوی شهر	کای زنان، کز دهر می یابید بهر
38.3 ای زنان، با طفلكان میدان روید	تا ز بخششهای شه شادان شوید
38.4 آنچنان كه پار، مردان را رسید	خلعت و، هر كس از ایشان زر كشید
38.5 هین زنان، امسال اقبال شماست	تا بیابد هر كسی چیزی كه خواست 
38.6 مر زنان را خلعت و بخشش دهم	كودكان را هم كلاه زر نهم
38.7 هر كه او، این ماه زائیدست هین	گنجها گیرد ز من بی شک یقین 
38.8 آن زنان با طفلكان بیرون شدند	شادمان، وز مکر شه غافل بدند
38.9 هر زنی نوزاده، بیرون شد ز شهر	سوی میدان، غافل از دستان قهر
38.10 چون زنان جمله برش گرد آمدند	هر چه بود از نر، ز مادر بستدند
38.11 سر بریدندش، كه این است احتیاط	تا نروید خصم و نفزاید خباط

39. بوجود آمدن موسی علیه السلام و آمدن عوانان به خانۀ عمران و وحی آمدن به مادر موسی كه وی را در آتش انداز
39.1 خود زن عمران كه موسی زاده بود	دامن اندرچید از آن آشوب زود
39.2 بعد از آن دستان، که آن سگ با زنان	کرد دیگر، بین چه آورد آن زمان
39.3 پس زنان قابله در خانه ها	بهر جاسوسی فرستاد آن دغا
39.4 غمز كردندش، كه اینجا كودكیست	نامد او میدان، كه در وهم و شكیست 
39.5 اندر این كوچه یكی زیبا زنیست	كودكی دارد، ولیكن پر فنیست 
39.6 چون عوانان آمدند، آن طفل را	در تنور انداخت، از امر خدا
39.7 وحی آمد سوی زن از دادگر	كه ز اصل آن خلیل است، این پسر
39.8 * در تنور انداز موسی را تو زود	تا نگهداریمش از هر نار و دود 
39.9 عصمت یا نار كونی باردا	لا تكون النار حرا شاردا
39.10 زن به وحی انداخت او را در شرر	بر تن موسی نكرد آتش اثر
39.11 * پس عوانان خانه را جستند زود	هیچ طفلی اندر آن خانه نبود
39.12 پس عوانان بی مراد آن سو شدند	باز غمازان كز آن واقف بدند
39.13 با عوانان ماجرا برداشتند	پیش فرعون از برای دانگ چند
39.14 كای عوانان، باز گردید آن طرف	نیك نیكو بنگرید اندر غرف 
39.15 * باز گشتند آن عوانان جملگان	تا بجویند آن پسر را آن زمان

40. وحی آمدن به مادر موسی علیه السلام كه در آبش افكن
40.1 باز وحی آمد كه: در آبش فکن	روی در امید دار و، مو مكن 
40.2 در فکن در نیلش و كن اعتمید	من ترا با او رسانم رو سفید
40.3 * مادرش انداخت اندر رود نیل	کار را بگذاشت با نعم الوکیل
40.4 این سخن پایان ندارد، مكرهاش	جمله می پیچید اندر ساق پاش 
40.5 صد هزاران طفل میكشت از برون	خصم او در صدر خانه، در درون 
40.6 از جنون می كشت هر جا بد جنین	از حیل، آن كور چشم  دور بین 
40.7 اژدها بد مكر فرعون عنود	مكر شاهان جهان را خورده بود
40.8 لیك از او فرعون تر آمد پدید	هم ورا، هم مكر او را در كشید
40.9 اژدها بود و، عصا شد اژدها	این بخورد آن را، به توفیق خدا
40.10 دست شد بالای دست، این تا كجا	تا به یزدان كه إلیه المنتهی 
40.11 كان یكی دریاست، بی غور و كران	جمله دریاها چو سیلی پیش آن 
40.12 حیله ها و چاره ها  گر اژدهاست	پیش "إلا الله"، آنها جمله لاست 
40.13 چون رسید اینجا، بیانم سر نهاد	محو شد، و الله اعلم بالرشاد
40.14 آنچه در فرعون بود، آن، در تو هست	لیك اژدرهات محبوس چه است 
40.15 ای دریغ، این جمله احوال تو هست	تو بر آن فرعون بر خواهیش بست 
40.16 * آنچه گفتم جملگی احوال توست	خود نگفتم صد یکی زآنها درست
40.17 گر ز تو گویند، وحشت زایدت	ور ز دیگر، آن فسانه آیدت 
40.18 چه خرابت میكند نفس لعین	دور می اندازدت سخت این قرین 
40.19 این جراحتها همه از نفس توست	لیک مغلوبی ز جهل، ای سخت سست
40.20 آتشت را، هیزم فرعون نیست	زآنکه چون فرعون او را عون نیست
40.21 * گلخن نفس تو را خاشاک نیست	ور نه چون فرعون، او شعله زنیست 

41. حكایت مارگیر كه اژدهای افسرده را مرده پنداشت و در رسنها پیچیده به بغداد آورد
41.1 یك حكایت بشنو از تاریخ گوی	تا بری زین راز  سرپوشیده، بوی 
41.2 مارگیری رفت سوی كوهسار	تا بگیرد او به افسونهاش مار
41.3 گر گران و، گر شتابنده بود	آنكه جویندست یابنده بود
41.4 در طلب زن دایما تو هر دو دست	كه طلب در راه نیكو رهبر است 
41.5 لنگ و لوك و خفته شكل و بی ادب	سوی او میغیژ و، او را می طلب 
41.6 گه بگفت و گه به خاموشی و گه	بوی كردن گیر، هر سو، بوی شه 
41.7 گفت آن یعقوب با اولاد خویش	جستن یوسف كنید از حد بیش 
41.8 هر حس خود را در این جستن به جد	هر طرف رانید شكل مستعد
41.9 گفت از روح خدا: لا تیأسوا	همچو گم كرده پسر، رو سو به سو
41.10 از ره حس دهان پرسان شوید	* روی جانان را به جان جویان شوید
41.11 پرس پرسان مژدگانی جان دهید *	گوش را بر چار راه آن نهید
41.12 هر كجا بوی خوش آید، بو برید	سوی آن سر، كاشنای آن سرید
41.13 هر كجا لطفی ببینی از كسی	سوی اصل لطف ره یابی بسی 
41.14 این همه جوها ز دریائی است ژرف	جزو را بگذار و بر كل دار طرف 
41.15 جنگهای خلق بهر خوبی است	برگ بی برگی نشان طوبی است 
41.16 * خشمهای خلق بهر مهر خاست	از جفای خلق، امید وفاست
41.17 خشمهای خلق بهر آشتی است	دام راحت دائما بی راحتی است 
41.18 هر زدن بهر نوازش را بود	هر گله، از شكر آگه میکند
41.19 بوی بر از جزو تا  كل، ای كریم	بوی بر از ضد تا ضد، ای حكیم 
41.20 * چون عصا در دست موسی گشت مار	جمله عالم را بدینسان میشمار
41.21 جنگها، می آشتی آرد درست	مارگیر، از بهر یاری مار جست 
41.22 بهر یاری مار جوید آدمی	غم خورد بهر حریف بیغمی 
41.23 او همی جستی یكی ماری شگرف	گرد كوهستان و، در ایام برف 
41.24 اژدهایی مرده دید آنجا عظیم	كه دلش از شكل او شد پر ز بیم 
41.25 مارگیر اندر زمستان شدید	مار میجست اژدهایی مرده دید
41.26 مارگیر از بهر حیرانی خلق	مار گیرد، اینت نادانی خلق 
41.27 آدمی كوهیست، چون مفتون شود؟	كوه اندر مار حیران چون شود؟
41.28 خویشتن نشناخت مسكین آدمی	از فزونی آمد و، شد در كمی 
41.29 خویشتن را آدمی ارزان فروخت	بود اطلس، خویش بر دلق دوخت 
41.30 صد هزاران مار و  كه حیران اوست	او چرا حیران شدست و مار دوست؟ 
41.31 مارگیر آن اژدها را بر گرفت	سوی بغداد آمد از بهر شگفت 
41.32 اژدهائی چون ستون  خانه ای	می كشیدش از پی دانگانه ای 
41.33 كاژدهای مرده ای آورده ام	در شكارش من جگرها خورده ام 
41.34 او همی مرده گمان بردش، ولیك	زنده بود و، او ندیدش نیك نیك 
41.35 او ز سرماها و برف افسرده بود	زنده بود و شكل مرده مینمود
41.36 عالم افسردست و نام او جماد	جامد افسرده بود، ای اوستاد
41.37 باش تا خورشید حشر آید عیان	تا ببینی جنبش جسم جهان 
41.38 * چون عصای موسی اینجا مار شد	عقل را از ساكنان اخبار شد
41.39 چو عصا از دست موسی گشت مار	جمله عالم را بدین سان میشمار
41.40 پارۀ خاك تو را چون زنده ساخت	خاكها را جملگی شاید شناخت 
41.41 مرده زین سویند و، زآن سو زنده اند	خامش اینجا، وآنطرف گوینده اند
41.42 چون از آنسوشان فرستد سوی ما	آن عصا گردد سوی ما اژدها
41.43 كوهها، هم لحن داودی شود	آهن اندر كف او مومی بود
41.44 باد، حمال سلیمانی شود	بحر با موسی سخندانی شود
41.45 ماه با احمد اشارت بین شود	نار ابراهیم را نسرین شود
41.46 خاك قارون را چو ماری در كشد	استن حنانه آید در رشد
41.47 سنگ احمد را سلامی میكند	كوه یحیی را پیامی میكند
41.48 * جملۀ ذرات عالم در نهان	با تو میگویند روزان و شبان
41.49 ما سمیعیم و، بصیریم و هوشیم	با شما نامحرمان ما خامشیم 
41.50 چون شما سوی جمادی میروید	محرم جان جمادان، چون شوید ؟
41.51 از جمادی در جهان جان روید	غلغل  اجزای عالم بشنوید
41.52 فاش تسبیح جمادات آیدت	وسوسۀ تأویلها بربایدت 
41.53 چون ندارد جان تو قندیلها	بهر بینش كرده ای تأویلها
41.54 * دعوی دیدن، خیال عار بود	بلکه مر بیننده را دیوار بود
41.55 كه غرض، تسبیح ظاهر، كی بود؟	دعوی دیدن خیال و غی بود
41.56 بلكه مر بیننده را دیدار آن	وقت عبرت، میكند تسبیح خوان 
41.57 پس چو از تسبیح یادت میدهد	آن دلالت همچو گفتن می بود
41.58 این بود تاویل اهل اعتزال	وای آنكس، كاو ندارد نور حال 
41.59 چون ز حس بیرون نیامد آدمی	باشد از تصویر غیبی، اعجمی 
41.60 این سخن پایان ندارد، مارگیر	میكشید آن مار را با صد زحیر
41.61 تا به بغداد آمد آن هنگامه خواه	تا نهد هنگامه ای بر چار راه
41.62 بر لب شط، مرد هنگامه نهاد	غلغله در شهر بغداد اوفتاد
41.63 مارگیری اژدها آورده است	بو العجب نادر شكاری كرده است 
41.64 جمع آمد صد هزاران خام ریش	صید او گشته چو او، از ابلهیش 
41.65 * حلقه گرد او چو رز گرد عریش	همچنانکه بت پرستان بر کشیش
41.66 منتظر ایشان و او هم منتظر	تا كه جمع آیند خلق منتشر
41.67 مردم هنگامه افزون تر شود	كدیه و توزیع نیكوتر رود
41.68 جمع آمد صد هزاران ژاژخا	حلقه كرده پشت پا، بر پشت پا
41.69 مرد را از زن خبر نی، ز ازدحام	رفته در هم چون قیامت خاص و عام 
41.70 چون همی حراقه جنبانید او	می كشیدند اهل هنگامه گلو
41.71 اژدها كز زمهریر افسرده بود	زیر صد گونه پلاس و پرده بود
41.72 بسته بودش با رسنهای غلیظ	احتیاطی كرده بودش آن حفیظ
41.73 در درنگ و اتفاق وانتظار	* وز هیاهوی و فغان بی شمار
41.74 وز غلوّ خلق و مکث و طمطراق *	تافت بر آن مار، خورشید عراق 
41.75 آفتاب گرم سیرش، گرم كرد	رفت از اعضای او اخلاط سرد
41.76 مرده بود و زنده گشت او از شگفت	اژدها بر خویش جنبیدن گرفت 
41.77 خلق را از جنبش آن مرده مار	گشتشان آن یك تحیر صد هزار
41.78 با تحیّر نعره ها انگیختند	جملگان از جنبشش بگریختند
41.79 می گسست او بند و زآن بانگ بلند	هر طرف میرفت چاقا چاق  بند
41.80 بندها بگسست و بیرون شد ز زیر	اژدهای زشت غران همچو شیر
41.81 در هزیمت بس خلایق كشته شد	از فتاده كشتگان صد پشته شد
41.82 مارگیر از ترس بر جا خشك گشت	كه چه آوردم من از  كهسار و دشت؟ 
41.83 گرگ را بیدار كرد آن كور میش	رفت نادان سوی عزرائیل خویش 
41.84 اژدها یك لقمه كرد آن گیج را	سهل باشد خون خوری حجّیج را
41.85 خویش را بر استنی پیچید و بست	استخوان خورده را درهم شكست 
41.86 * شهر خالی گشت و اژدرها براند	سوی  که،  گرد از بیابان برفشاند
41.87 نفست اژدرهاست، او كی مرده است؟	از غم بی آلتی افسرده است 
41.88 گر بیابد آلت فرعون او	كه به امر او همی رفت آب جو
41.89 آنگهان بنیاد فرعونی كند	راه صد موسی و صد هارون زند
41.90 كرمك است این اژدها، از دست فقر	پشه ای گردد ز مال و جاه صقر
41.91 اژدها را دار در برف فراق	هین مكش او را به خورشید عراق 
41.92 تا فسرده می بود آن اژدهات	لقمۀ اویی، چو او یابد نجات 
41.93 مات كن او را و ایمن شو ز مات	رحم كم كن، نیست او ز اهل صلات 
41.94 چون تف خورشید شهوت بر زند	وآن خفاش مرده ریگت پر زند
41.95 میكشانش در جهاد و در قتال	مرد وار، الله یجزیك الوصال 
41.96 چونكه آن مرد اژدها را آورید	در هوای گرم و خوش شد آن مرید
41.97 لاجرم آن فتنه ها كرد ای عزیز	بلکه صد چندان كه ما گفتیم نیز
41.98 تو طمع داری كه او را بی جفا	بسته داری در وقار و در وفا
41.99 هر خسی را این تمنا، كی رسد؟	موسئی باید كه اژدرها كشد
41.100 صد هزاران خلق ز اژدرهای او	در هزیمت كشته شد از رای او
41.101 * وز طمع هم خویش را بر باد داد	گفته شد، والله اعلم بالسداد

42. تهدید كردن فرعون، موسی را علیه السلام را
42.1 گفت فرعونش: چرا تو ای كلیم؟	خلق را كشتی و افكندی به بیم؟ 
42.2 در تردد از تو افتادند خلق	در هزیمت كشته شد مردم ز زلق 
42.3 لاجرم، هر کس تو را دشمن گرفت	كین تو در سینه، مرد و زن گرفت 
42.4 خلق را میخواندی، بر عكس شد	از  خلافت، مردمان را نیست بد
42.5 من هم از شرّت اگر پس می خزم	در مكافات تو دیگی می پزم 
42.6 دل از این بر كن كه بفریبی مرا	یا به حرفی، پس روی گردم تو را
42.7 تو بدان غرّه مشو كش ساختی	در دل خلقان هراس انداختی 
42.8 صد چنین آری و هم رسوا شوی	خوار گردی، مضحكۀ غوغا شوی 
42.9 همچو تو، بسیار سالوسان بدند	عاقبت در مصر ما، رسوا شدند

43. جواب موسی فرعون را در تهدیدی كه می كردش
43.1 گفت: با امر حقم اشراك نیست	گر بریزد خونم امرش، باك نیست 
43.2 راضیم من، شاكرم من، ای حریف	این طرف رسوا و پیش حق شریف 
43.3 پیش خلقان خوار و زار و ریشخند	پیش حق محبوب و مطلوب و پسند
43.4 از سخن میگویم این، ور نه خدا	از سیه رویان كند فردا تو را
43.5 عزّت آن  اوست و آن  بندگانش	ز آدم و ابلیس برمیخوان نشانش 
43.6 شرح حق پایان ندارد همچو حق	هان دهان بر بند و بر گردان ورق 

44. پاسخ فرعون موسی را علیه السلام
44.1 گفت فرعونش: ورق در دست ماست	دفتر و دیوان و حكم، این دم مراست 
44.2 مر مرا بخریده اند اهل جهان	از همه عاقل تری تو ای فلان ؟
44.3 موسیا، خود را خریدی هین برو	خویشتن كم بین، به خود غرّه مشو
44.4 جمع آرم ساحران دهر را	تا كه جهل تو نمایم شهر را
44.5 این نخواهد شد به روزی یا دو روز	مهلتم ده، تا چهل روز تموز

45. جواب موسی فرعون را
45.1 گفت موسی: این مرا دستور نیست	بنده ام، امهال تو مأمور نیست 
45.2 گر تو چیری و مرا خود یار نیست	بنده فرمانم، بدانم كار نیست 
45.3 میزنم با تو به جد تا زنده ام	من چه كارۀ نصرتم؟ من بنده ام 
45.4 می زنم تا در رسد حكم خدا	او كند هر خصم، از خصمی جدا
45.5 گفت: نی نی، مهلتی باید نهاد	عشوه ها كم ده، تو كم پیمای باد
45.6 حق تعالی وحی كردش در زمان	مهلتش ده متسع، مهراس از آن 
45.7 این چهل روزش بده مهلت به طوع	تا سگالد مكرها او نوع نوع 
45.8 تا بكوشد او، كه نه من خفته ام	تیز رو گو: پیش، ره بگرفته ام 
45.9 حیله هاشان را همه بر هم زنم	وآنچه افزایند، من بر كم زنم 
45.10 آب را آرند، من آتش كنم	نوش  خوش گیرند، من ناخوش كنم 
45.11 مهر پیوندند و من ویران كنم	آنچه اندر وهم ناید، آن كنم 
45.12 تو مترس و مهلتش ده بس دراز	گو: سپه گرد آر و صد حیلت بساز

46. مهلت دادن موسی علیه السلام فرعون را تا ساحران را جمع كند از مداین
46.1 گفت: امر آمد، برو مهلت تو را	من بجای خود شدم، رستی ز ما
46.2 او همی شد، اژدها اندر عقب	چون سگ صیاد، دانا و محب 
46.3 چون سگ صیاد جنبان كرده دم	سنگ را میكرد ریگ او زیر سم 
46.4 سنگ و آهن را به دم درمی كشید	خرد میخائید آهن را پدید
46.5 در هوا میكرد خود بالای برج	كه هزیمت میشد از وی روم و گرج 
46.6 كفك می انداخت چون اشتر ز كام	قطره ای بر هر كه میزد شد جذام 
46.7 ژغ ژغ دندان او دل می شكست	جان شیران سیه، میشد ز دست 
46.8 چون به قوم خود رسید آن مجتبی	شدق او بگرفت، باز او شد عصا
46.9 تكیه بر وی كرد و میگفت: ای عجب	پیش ما خورشید و پیش خصم شب 
46.10 ای عجب، چون می نبیند این سپاه ؟	عالمی پر آفتاب چاشتگاه 
46.11 چشم باز و، گوش باز و، این ذكا	خیره ام در چشم بندی خدا
46.12 من از ایشان خیره، ایشان هم ز من	از بهاری، خار ایشان، من سمن 
46.13 پیششان بردم بسی جام رحیق	سنگ شد آبش به پیش آن فریق 
46.14 دسته ای گل بستم و بردم به پیش	هر گلی چون خار گشت و نوش نیش 
46.15 آن نصیب جان بی خویشان بود	چونكه با خویشند، پیدا كی شود ؟
46.16 خفتۀ بیدار باید پیش ما	تا به بیداری ببیند خوابها
46.17 دشمن این خواب خوش، شد فكر خلق	تا نخسبد فكرتش، بستست حلق 
46.18 حیرتی باید كه روبد فكر را	خورده حیرت فكر را و ذكر را
46.19 هر كه كاملتر بود او در هنر	او به معنی پس، به صورت پیشتر
46.20 راجعون گفت و، رجوع اینسان بود	كه  گله واگردد و خانه رود
46.21 چون كه  گله باز گردد از ورود	پس فتد آن بز كه پیش آهنگ بود
46.22 پیش افتد آن بز لنگ پسین	أضحك الرجعی وجوه العابسین 
46.23 از گزافه كی شدند این قوم لنگ ؟	فخر را دادند و بخریدند ننگ 
46.24 پا شكسته میروند ایشان به حج	از حرج راهیست پنهان تا فرج 
46.25 دل ز دانشها بشستند این فریق	زآنكه این دانش، نداند آن طریق 
46.26 دانشی باید كه اصلش زآن سر است	زآنكه هر فرعی به اصلش رهبر است 
46.27 هر پری، بر عرض دریا كی پرد؟	تا لدن علم لدنی پی برد
46.28 پس چرا علمی بیاموزی به مرد ؟	كش بباید سینه را زآن پاك كرد
46.29 پس مجو پیشی از این سر، لنگ باش	وقت واگشتن، تو پیش آهنگ باش 
46.30 آخرون السابقون باش ای حریف	بر شجر سابق بود میوۀ لطیف 
46.31 گر چه میوه آخر آید در وجود	اول است او، زانكه او مقصود بود
46.32 چون ملایك گوی: لا علْم لنا	تا بگیرد دست تو علمتنا
46.33 گر درین مكتب ندانی تو هجی	همچو احمد پری از نور حجی 
46.34 گر نباشی نامدار اندر بلاد	كم نه ای، والله أعلم بالعباد
46.35 اندرین ویران كه آن معروف نیست	از برای حفظ گنجینۀ زریست 
46.36 موضع معروف كی بنهند گنج ؟	زین قبل آمد فرج در زیر رنج 
46.37 خاطر آرد بس شكال اینجا، و لیك	بسگلد اشكال را استور نیك 
46.38 هست عشقش آتشی اشكال سوز	هر خیالی را بروبد نور روز
46.39 هم از آن سو جو جواب، ای مرتضی	كاین سؤال آمد از آن سو مر ترا
46.40 گوشۀ بی گوشۀ دل، شه رهیست	تاب "لا شرقی و لا غرب" از مهیست 
46.41 تو از این سو و از آن سو چون گدا	ای كه معنی، چه می جویی صدا ؟
46.42 هم از آن سو جو، كه وقت درد تو	میشوی در ذكر یا ربی دو تو
46.43 وقت درد و مرگ آن سو می نمی	چونكه دردت رفت، چونی؟ اعجمی ؟
46.44 وقت محنت میبری زالله بو	چونكه محنت رفت، گویی: راه كو؟
46.45 * در زمان درد و غم یادش کنی	چون شدی خوش، باز بر غفلت تنی
46.46 این از آن آمد كه حق را بی گمان	هر كه بشناسد بود دائم بر آن 
46.47 آنكه در عقل و گمان هستش حجیب	گاه پوشیدست و گه بدریده جیب 
46.48 عقل جزوی گاه چیره، گه نگون	عقل كلی ایمن از ریب المنون 
46.49 عقل بفروش و هنر، حیرت بخر	رو به خواری، نه بخارا ای پسر
46.50 * تا بخارای دگر یابی درون	ساکنان در محلفش لایعقلون
46.51 ما چو خود را در سخن آغشته ایم	كز حكایت، ما حكایت گشته ایم 
46.52 من عدم و افسانه گردم در حنین	تا تقلب یابم اندر ساجدین 
46.53 این حكایت نیست پیش مرد كار	وصف حالست و حضور یار غار
46.54 آن اساطیر اولین كه گفت عاق	حرف قرآن را بد آثار نفاق 
46.55 لامكانی كه در او نور خداست	ماضی و مستقبل و حالش كجاست؟ 
46.56 ماضی و مستقبلش نسبت به توست	هر دو یك چیزند، پنداری كه دوست 
46.57 یك تنی او را پدر، ما را پسر	بام زیر زید و بر عمرو آن زبر
46.58 نسبت زیر و زبر شد زین دو كس	سقف سوی خویش یك چیز است و بس 
46.59 نیست مثل آن، مثال است این سخن	قاصر از معنای نو حرف كهن 
46.60 چون لب جو نیست مشكا لب ببند	بی لب و ساحل بدست، این بحر  قند
46.61 * این سخن پایان ندارد باز گرد	سوی فرعون  مدمغ تا چه کرد

47. فرستادن فرعون به مداین در طلب ساحران
47.1 چونكه موسی باز گشت و او بماند	اهل رای و مشورت را پیش خواند
47.2 * مجتمع گشتند و بفشردند پای	هر کسی کردند عرض فکر و رای
47.3 * عاقبت هامان بی سامان دون	رای پیش آورد و کردش رهنمون
47.4 * که ای شه صاحب ظفر چون غم فزود	ساحران را جمع باید کرد زود
47.5 در ممالک صاحران داریم ما	هر یکی در سحر فرد و پیشوا
47.6 مصلحت آن است كز اطراف مصر	جمع آردشان شه و صرّاف مصر
47.7 او بسی مردم فرستاد آن زمان	هر نواحی بهر جمع جادوان 
47.8 هر طرف كه ساحری بد نامدار	كرد پرّان سوی او ده پیك كار
47.9 دو جوان بودند ساحر مشتهر	سحر ایشان در دل مه مستمر
47.10 شیر دوشیده ز مه، فاش آشكار	در سفرها رفته بر خمی سوار
47.11 شكل كرباسی نموده ماهتاب	آن بپیموده فروشیده شتاب 
47.12 * سیم برده، مشتری آگه شده	دست از حسرت به رخها بر زده 
47.13 سیم برده مشتری آخر از آن	گشته آگاه و دو دست خود گزان
47.14 صد هزاران همچنین در جادوئی	بوده منشی و نبوده چون روی 
47.15 چون بدیشان آمد آن پیغام شاه	كز شما شاه است اكنون چاره خواه 
47.16 از پی آنكه، دو درویش آمدند	بر شه و بر قصر او موكب زدند
47.17 نیست با ایشان بغیر یك عصا	كه همی گردد به امرش اژدها
47.18 شاه و لشكر جمله بیچاره شدند	زین دو كس جمله به افغان آمدند
47.19 چاره جویان بنده را پیش شما	شاه از آن ارسال فرمودست تا
47.20 چاره ای سازید اندر دفعشان	گنجها بخشد عوض شه بیکران 
47.21 * چاره ای میباید اندر ساحری	تا بود که زین دو ساحر جان بری
47.22 آن دو ساحر را چو این پیغام داد	ترس و مهری در دل هر دو فتاد
47.23 عرق جنسیت چو جنبیدن گرفت	سر به زانو بر نهادند از شگفت 
47.24 چون دبیرستان صوفی زانو است	حل مشكل را دو زانو جادو است 

48. خواندن آن دو ساحر پدر را از گور و پرسیدن از روان پدر حقیقت موسی علیه السلام را
48.1 بعد از آن گفتند: ای مادر بیا	گور بابا كو؟ تو ما را ره نما
48.2 بردشان بر گور او بنمود راه	پس سه روزه داشتند از بهر شاه 
48.3 آنگهان گفتند: ای بابا بما	شاه پیغامی فرستاد از وجا
48.4 كه دو مرد او را به تنگ آورده اند	آبرویش پیش لشکر برده اند
48.5 نیست با ایشان سلاح و لشکری	جز عصا و در عصا شور و شری 
48.6 تو جهان راستان در رفته ای	گر چه در صورت به خاكی خفته ای 
48.7 آن اگر سحر است، ما را ده خبر	ور خدایی باشد ای جان پدر
48.8 هم خبر ده تا كه ما سجده كنیم	خویشتن بر كیمیائی بر زنیم 
48.9 ناامیدانیم، امیدی رسد	* در شب دیجور خورشیدی رسد
48.10 از ضلال آئیم در راه رشد *	راندگانیم و كرم ما را كشد

49. جواب گفتن ساحر مرده با فرزندان خود
49.1 گفتشان در خواب: که ای اولاد من	نیست ممکن ظاهر این را دم زدن
49.2 * بانگ زد: كای جان فرزندان من	هست پیدا گفتن این را مرتهن 
49.3 فاش مطلق گفتنم دستور نیست	گرچه راز از پیش چشمم دور نیست 
49.4 لیك بنمایم نشانی با شما	تا شود پیدا شما را این خفا
49.5 * لیک بنمایم شما را آیتی	تا شوید آگه ز سرّ کنیتی
49.6 نور چشمانم چو آنجا گه روید	از مقام خفتنش آگه شوید
49.7 آن زمان كه خفته باشد آن حكیم	آن عصا گیرید و بگذارید بیم 
49.8 پس یقین دانید کایشان ساحرند	اندر این فن چون شما، نی ماهرند
49.9 * گر بدزدیدش عصا او ساحر است	چارۀ ساحر شما را حاضر است 
49.10 ور نبتوانید، هان آن ایزدیست	او رسول ذو الجلال مهتدیست 
49.11 گر جهان فرعون گیرد شرق و غرب	سر نگون آید ز حق در گاه حرب 
49.12 این نشان راست دادم جان باب	بر نویس الله اعلم بالصواب 
49.13 جان بابا، چون بخسبد ساحری	سحر و مكرش را نباشد رهبری 
49.14 چون كه چوپان خفت، گرگ ایمن شود	چون كه خفت، آن جهد او ساكن شود
49.15 لیك حیوانی كه چوپانش خداست	گرگ را آنجا امید و ره كجاست ؟ 
49.16 جادوئی كه حق كند، حق است و راست	جادوئی خواندن مر آن حق را خطاست 
49.17 جان بابا این نشان قاطع است	گر بمیرد نیز حقش رافع است 

50. تشبیه كردن قرآن مجید را بعصای موسی و وفات مصطفی علیه السلام را تشبیه نمودن به خواب موسی و قاصدان تغییر قرآن را به آن دو ساحر بچه كه قصد بردن عصا كردند چون موسی علیه السلام را خفته یافتند
50.1 مصطفی را وعده كرد الطاف حق	گر بمیری تو نمیرد این سبق 
50.2 من كتاب و معجزت را حافظم	بیش و كم كن را، ز قرآن رافظم 
50.3 من تو را اندر دو عالم رافعم	طاعنان را از حدیثت دافعم 
50.4 كس نتاند بیش و كم كردن در او	تو به از من حافظی دیگر مجو
50.5 رونقت را روز، روز افزون كنم	نام تو بر زر و بر نقره زنم 
50.6 منبر و محراب سازم بهر تو	در محبت قهر من شد قهر تو
50.7 نام تو از ترس پنهان می کنند	چون نماز آرند پنهان میشوند
50.8 خفیه میگویند نامت را کنون	خفیه هم بانگ نماز ای ذوفنون
50.9 از هراس و ترس كفار لعین	دینت پنهان میشود زیر زمین 
50.10 من مناره پر كنم آفاق را	كور گردانم دو چشم عاق را
50.11 چاكرانت شهرها گیرند و جاه	دین تو گیرد ز ماهی تا به ماه 
50.12 تا قیامت باقیش داریم ما	تو مترس از نسخ دین ای مصطفا
50.13 ای رسول ما، تو جادو نیستی	صادقی، هم خرقۀ موسیستی 
50.14 هست قرآن مر ترا همچون عصا	كفرها را در كشد چون اژدها
50.15 * تو اگر در زیر خاكی خفته ای	چون عصایش دان تو، آنچه گفته ای 
50.16 گرچه باشی خفته تو در زیر خاک	چون عصا آگه بود، آن گفت پاک
50.17 قاصدان را بر عصایت دست نی	تو بخسب ای شه، مبارك خفتنی 
50.18 تن بخفته، نور جان در آسمان	بهر پیكار تو زه كرده كمان 
50.19 فلسفی و آنچه پوزش میكند	قوس نورت تیر دوزش میكند

51. بقیۀ حکایت موسی علیه السلام
51.1 آنچنان كرد و از آن افزون كه گفت	او بخفت و بخت و اقبالش نخفت 
51.2 جان بابا، چونكه ساحر خواب شد	كار او بی رونق و بی تاب شد
51.3 هر دو از گورش روان گشتند تفت	تا به مصر از بهر این پیكار زفت 
51.4 چون به مصر از بهر آن كار آمدند	طالب موسی و خانۀ او شدند
51.5 اتفاق افتاد كان روز ورود	موسی اندر زیر نخلی خفته بود
51.6 پس نشان دادندشان مردم عیان	کش به نخلستان بجوئید این زمان
51.7 آمدند آن هر دو تا خرمابنان	خفته بود او لیک بیدار جهان
51.8 بهر نازش بسته بود او چشم سر	عرش و فرشش جمله در پیش نظر
51.9 ای بسا بیدار چشم  خفته دل	خود چه بیند چشم اهل آب و گل ؟
51.10 وآنكه دل بیدار دارد، چشم سر	گر بخسبد، بر گشاید صد بصر
51.11 گر تو اهل دل نه ای بیدار باش	طالب دل باش و در پیكار باش 
51.12 ور دلت بیدار شد میخسب خوش	نیست غائب ناظرت از هفت و شش 
51.13 گفت پیغمبر كه: خسبد چشم من	لیك كی خسبد دلم اندر وسن ؟
51.14 شاه بیدار است و حارس خفته گیر	جان فدای خفتگان دل بصیر
51.15 وصف بیداری دل ای معنوی	در نگنجد در هزاران مثنوی 
51.16 چون بدیدندش كه خفتست او دراز	بهر دزدی عصا كردند ساز
51.17 ساحران قصد عصا كردند زود	كز پسش باید شدن، وانگه ربود
51.18 اندكی چون پیشتر كردند ساز	اندر آمد آن عصا در اهتزاز
51.19 آنچنان بر خود بلرزید آن عصا	كان دو بر جا خشك گشتند از وجا
51.20 بعد از آن شد اژدها و حمله كرد	هر دوان بگریختند و روی زرد
51.21 رو در افتادن گرفتند از نهیب	غلط غلطان منهزم اندر نشیب 
51.22 پس یقین شان شد كه هست از آسمان	زانكه میدیدند حد ساحران 
51.23 * پس از این رو علم سحر آموختن	نیست ممنوع و حرام و ممتهن
51.24 * بهر تمیز حق از باطل نکوست	سحر کردن شد حرام ای مرد دوست
51.25 بعد از آن اطلاق و تبشان شد پدید	كارشان تا نزع و جان كندن رسید
51.26 پس فرستادند مردی در زمان	سوی موسی از برای عذر آن 
51.27 كه امتحان كردیم و، ما را كی رسد؟	امتحان تو، اگر نبود حسد
51.28 مجرم شاهیم، ما را عفو خواه	ای تو خاص الخاص درگاه اله 
51.29 عفو كرد و در زمان نیكو شدند	پیش موسی ساجد و دو تو شدند
51.30 * در گذر از ما که ما کردیم بد	ای تو را الطاف و فظل بیعدد
51.31 گفت موسی: عفو كردم ای كرام	گشت بر دوزخ تن و جانتان حرام 
51.32 من شما را خود ندیدم، ای دو یار	اعجمی سازید خود را ز اعتذار
51.33 همچنان بیگانه شكل و آشنا	در نبرد آئید پیش پادشا
51.34 * آنچه باشد مر شما را از فسون 	جمع آرید از درون و از برون

52. جمع آمدن ساحران از مدائن پیش فرعون و تشریفها یافتن و دست بر سینه زدن در قهر خصم او که این بر ما نویس
52.1 پس زمین را بوسه دادند و شدند	انتظار وقت و فرصت می بدند
52.2 تا به فرعون آمدند آن ساحران	دادشان تشریفهای بیکران 
52.3 وعده هاشان كرد و هم پیشین بداد	بندگان و اسبان و نقد و جنس و زاد
52.4 بعد از آن می گفت: هین ای سابقان	گر فزون آئید اندر امتحان 
52.5 بر فشانم بر شما چندان عطا	كه بدرّد پردۀ جود و سخا
52.6 پس بگفتندش: به اقبال تو شاه	غالب آئیم و شود كارش تباه 
52.7 ما در این فن صفدریم و پهلوان	كس ندارد پای ما اندر جهان 
52.8 ذكر موسی بند خاطرها شدست	كاین حكایتهاست كه پیشین بدست 
52.9 ذكر موسی بهر رو پوش است لیك	نور موسی نقد توست ای یار  نیك 
52.10 موسی و فرعون در هستی  توست	باید این دو خصم را در خویش جست 
52.11 تا قیامت هست از موسی نتاج	نور دیگر نیست دیگر شد سراج 
52.12 این سفال و این فتیله دیگر است	لیك نورش نیست دیگر زآن سر است 
52.13 گر نظر در شیشه داری  گم شوی	زانكه از شیشه است اعداد دوئی 
52.14 ور نظر بر نور داری وارهی	از دوئی، و اعداد جسم منتهی 
52.15 از نظرگاه است ای مغز وجود	اختلاف مومن و گبر و یهود

53. اختلاف كردن در چگونگی و شكل پیل
53.1 پیل اندر خانۀ تاریك بود	عرضه را آورده بودندش هنود
53.2 از برای دیدنش مردم بسی	اندر آن ظلمت همی شد هر كسی 
53.3 دیدنش با چشم چون ممكن نبود	اندر آن تاریكی اش كف می بسود
53.4 آن یكی را كف به خرطوم اوفتاد	گفت: همچون ناودانستش نهاد
53.5 آن یكی را دست بر گوشش رسید	آن بر او چون باد بیزن شد پدید
53.6 آن یكی را كف چو بر پایش بسود	گفت: شكل پیل دیدم چون عمود
53.7 آن یكی بر پشت او بنهاد دست	گفت: خود این پیل چون تختی بدست 
53.8 همچنین هر یك به جزوی كو رسید	فهم آن میكرد هر آن می تنید
53.9 از نظرگه گفتشان شد مختلف	آن یكی دالش لقب داد، آن الف 
53.10 در كف هر كس اگر شمعی بدی	اختلاف از گفتشان بیرون شدی 
53.11 چشم حس همچون كف دست است و بس	نیست كف را بر همۀ آن دست رس 
53.12 چشم دریا دیگر است و كف دگر	كف بهل، وز دیده در دریا نگر
53.13 جنبش كفها، ز دریا روز و شب	كف همی بینی و دریا نی، عجب !
53.14 ما چو كشتیها بهم بر میزنیم	تیره چشمیم و در آب روشنیم 
53.15 ای تو در كشتی تن رفته به خواب	آب را دیدی، نگر در آب آب 
53.16 آب را آبیست كاو میراندش	روح را روحیست كاو میخواندش 
53.17 موسی و عیسی كجا بد؟ كافتاب	كشت موجودات را میداد آب ؟
53.18 آدم و حوا كجا بود آن زمان؟	كه خدا افكند این زه در كمان ؟
53.19 این سخن هم ناقص است و ابتر است	آن سخن كه نیست ناقص زآن سر است 
53.20 گر بگوید زآن، بلغزد پای تو	ور نگوید هیچ از آن، ای وای تو
53.21 ور بگوید در مثال صورتی	بر همان صورت بچسبی ای فتی 
53.22 بسته پائی چون گیا، اندر زمین	سر بجنبانی به بادی، بی یقین 
53.23 لیك پایت نیست تا نقلی كنی	یا مگر پا را از این گل بر كنی 
53.24 چون  كنی پا را ؟ حیاتت زین گل است	این حیاتت را روش بس مشكل است 
53.25 چون حیات از حق بگیری، ای روی	پس غنی گردی ز گل در دل روی 
53.26 * فارغ و مستغنی از گل سوی دل	میروی بی قید و حرّ از اهل گل
53.27 * شیر خواره چون ز دایه بگسلد	لوت خواره شد مر او را می هلد
53.28 * بستۀ شیر زمینی چون حبوب	جو فطام خویش، از قوت القلوب 
53.29 * حرف حكمت خور كه شد نور ستیر	ای تو نور بی حجب را ناپذیر
53.30 تا پذیرا گردی ای جان نور را	تا ببینی بی حجب مستور را
53.31 چون ستاره سیر بر گردون كنی	بلكه بی گردون سفر بیچون كنی 
53.32 آنچنان كز نیست در هست آمدی	هین بگو چون آمدی؟ مست آمدی ؟
53.33 راههای آمدن یادت نماند	لیك رمزی بر تو بر خواهیم خواند
53.34 هوش را بگذار آنگه هوش دار	گوش را بر بند و آنگه گوش دار
53.35 نی نگویم زانكه تو خامی هنوز	در بهاری و ندیدستی تموز
53.36 این جهان همچون درخت است ای كرام	ما بر او چون میوه های نیم خام 
53.37 سخت گیرد خامها مر شاخ را	زانكه در خامی نشاید كاخ را
53.38 چون بپخت و گشت شیرین لب گزان	سست گیرد شاخها را بعد از آن 
53.39 چون از آن اقبال شیرین شد دهان	سرد شد بر آدمی ملك جهان 
53.40 سخت گیری و تعصب، خامی است	تا جنینی كار خون آشامی است 
53.41 چیز دیگر ماند، اما گفتنش	با تو روح القدس گوید، نی منش 
53.42 نی تو گوئی هم بگوش خویشتن	نه من و نه غیر من، ای هم تو من 
53.43 همچو آن وقتی كه خواب اندر روی	تو ز پیش خود به پیش خود شوی 
53.44 بشنوی از خویش و پنداری فلان	با تو اندر خواب گفتست آن نهان 
53.45 تو یكی تو نیستی ای خوش رفیق	بلكه گردونی و دریای عمیق 
53.46 آن توئی زفت است كآن نهصد تو است	قلزم است و غرقه گاه صد تو است 
53.47 خود چه جای حدّ بیداری و خواب ؟	دم مزن و الله أعلم بالصواب 
53.48 * دم مزن تا بشنوی زآن مه لقا	الصلا ای پاکبازان الصلا
53.49 دم مزن تا بشنوی اسرار حال	از زبان بی زبان که: قم تعال
53.50 * دم مزن تا بشنوی زآن دم زنان	آنچه ناید در بیان و در زبان 
53.51 دم مزن تا بشنوی زآن آفتاب	آنچه نامد در كتاب و در خطاب 
53.52 دم مزن تا دم زند بهر تو روح	آشنا بگذار در كشتی نوح 

54. دعوت کردن نوح علیه السلام پسر را و سرکشیدن او که بر سر کوه روم و چاره کنم و منت تو نکشم
54.1 همچو كنعان كاشنا میكرد او	كه نخواهم كشتی نوح عدو
54.2 هی بیا در كشتی بابا نشین	تا نگردی غرق طوفان، ای مهین 
54.3 گفت: نی، من آشنا آموختم	من بجز شمع تو شمع افروختم 
54.4 هین مكن كاین موج طوفان بلاست	دست و پای آشنا امروز لاست 
54.5 باد قهر است و بلای شمع  كش	جز كه شمع حق همی باید خمش 
54.6 گفت: نی رفتم بر آن كوه بلند	عاصم است آن كه مرا از هر گزند
54.7 هین مكن كه كوه كاه است این زمان	جز حبیب خویش را ندهد امان 
54.8 گفت: من كی پند تو بشنوده ام ؟	كه طمع كردی كه من زین دوده ام 
54.9 خوش نیامد گفت تو هرگز مرا	من بری ام از تو در هر دو سرا
54.10 هین مكن بابا، كه روز ناز نیست	مر خدا را خویشی و انباز نیست 
54.11 تا كنون كردی و این دم نازكی است	اندر این درگاه، گیرا، ناز  كیست؟ 
54.12 لم یلد لم یولد است او از قدم	نه پدر دارد نه فرزند و نه عم 
54.13 ناز فرزندان كجا خواهد كشید ؟	یا ز بابایان كجا خواهد شنید ؟
54.14 نیستم مولود، پیرا كم بناز	نیستم والد، جوانا كم گراز
54.15 نیستم شوهر، نیم من شهوتی	ناز را بگذار اینجا ای ستی 
54.16 جز خضوع و بندگی و اضطرار	اندر این حضرت ندارد اعتبار
54.17 گفت: بابا سالها این گفته ای	باز میگویی، به جهل آشفته ای 
54.18 چند از اینها گفته ای با هر كسی	تا جواب سرد بشنودی بسی 
54.19 این دم سرد تو در گوشم نرفت	خاصه اكنون كه شدم دانا و زفت 
54.20 گفت: بابا چه زیان دارد اگر	بشنوی یك بار تو پند پدر ؟
54.21 همچنین میگفت او پند لطیف	همچنین میگفت او دفع عنیف 
54.22 نی پدر از نصح كنعان سیر شد	نی دمی در گوش آن ادبیر شد
54.23 اندر این گفتن بدند و موج تیز	بر سر كنعان زد و شد ریز ریز
54.24 نوح گفت: ای پادشاه بردبار	مر مرا خر مرد و سیل ات برد بار
54.25 وعده كردی مر مرا تو بارها	كه بیابد اهلت از طوفان رها
54.26 دل نهادم بر امیدت من سلیم	پس چرا بربود سیل از من گلیم ؟
54.27 گفت: او از اهل و خویشانت نبود	خود ندیدی تو سفیدی، او كبود ؟
54.28 چونكه دندان تو را كرم اوفتاد	نیست دندان بركنش ای اوستاد
54.29 باقی تن تا نگردد زار از او	گر چه بود آن تو، شو بیزار از او
54.30 گفت: بیزارم ز غیر ذات تو	غیر نبود آنكه او شد مات تو
54.31 تو همی دانی كه چونم با تو من	بیست چندانم كه با باران چمن 
54.32 زنده از تو شاد از تو عایلی	مغتذی بی واسطه بی حایلی 
54.33 متصل نی، منفصل نی، ای كمال	بلكه بیچون و چگونه ز اعتلال 
54.34 ماهیانیم و تو دریای حیات	زنده ایم از لطفت، ای نیكو صفات 
54.35 تو نگنجی در كنار فكرتی	نی به معلولی قرین چون علتی 
54.36 پیش از این طوفان و بعد از این مرا	تو مخاطب بوده ای در ماجرا
54.37 با تو میگفتم، نه با ایشان سخن	ای سخن بخش نو و آن  كهن 
54.38 نی كه عاشق روز و شب گوید سخن	گاه با اطلال، گاهی با دمن 
54.39 روی در اطلال كرده ظاهرا	او كه را میگوید آن مدحت؟ كه را ؟
54.40 شكر طوفان را كنون بگماشتی	واسطۀ اطلال را برداشتی 
54.41 زانكه اطلال لئیم و بد بدند	نی ندائی، نی صدایی میزدند
54.42 من چنان اطلال خواهم در خطاب	كز صدا چون كوه واگوید جواب 
54.43 تا مثنی بشنوم من نام تو	عاشقم بر نام جان آرام تو
54.44 هر نبی، زآن دوست دارد كوه را	تا مثنی بشنود نام تو را
54.45 آن  كه پست مثال سنگلاخ	موش را شاید، نه ما را در مناخ 
54.46 من بگویم، او نگردد یار من	بی صدا ماند دم گفتار من 
54.47 با زمین آن به كه هموارش كنی	نیست هم دم، با قدم یارش كنی 
54.48 گفت: ای نوح، ار تو خواهی جمله را	حشر گردانم، بر آرم از ثری
54.49 بهر كنعانی، دل تو نشكنم	لیك از احوال او آگه كنم 
54.50 گفت: نی نی راضی ام كه تو مرا	هم كنی غرقه اگر باید تو را
54.51 هر زمانم غرقه میكن، من خوشم	حكم تو جان است، چون جان می كشم 
54.52 ننگرم كس را و گر هم بنگرم	او بهانه باشد و تو منظرم 
54.53 عاشق صنع توام در شكر و صبر	عاشق مصنوع كی باشم چو گبر؟
54.54 عاشق صنع خدا با فر بود	عاشق مصنوع او كافر بود
54.55 * در میان این دو فرقی بس خفیست	خود شناسد آنکه در رویت صفیست

55. توفیق میان این دو حدیث كه الرضا بالكفر كفر و حدیث دیگر که من لم یرض بقضائی * و لم یصبر علی بلائی * فلیطلب ربا سوائی
55.1 دی سؤالی كرد سائل مر مرا	ز انكه عاشق بود او بر ماجرا
55.2 گفت: نكتۀ "الرضا بالكفر، كفر"	این پیمبر گفت و، گفت اوست مهر
55.3 باز فرمود او كه اندر هر قضا	مر مسلمان را رضا باید، رضا
55.4 نی قضای حق بود كفر و نفاق ؟	گر بدین راضی شوم باشد شقاق 
55.5 ور نیم راضی، بود آن هم زیان	پس چه چاره باشدم اندر میان ؟
55.6 گفتمش: این كفر مقضی نی قضاست	هست آثار قضا این كفر راست 
55.7 پس قضا را، خواجه، از مقضی بدان	تا شكالت حل شود اندر زمان 
55.8 راضیم بر كفر زآن رو كه قضاست	نی از این رو كه نزاع و خبث ماست 
55.9 كفر از روی قضا خود كفر نیست	حق را كافر مخوان، اینجا مأیست 
55.10 كفر جهل است و قضای كفر علم	هر دو كی یك باشد آخر حلم و خلم ؟
55.11 زشتی خط، زشتی نقاش نیست	بلكه از وی زشت را بنمودنیست 
55.12 قوّت نقاش باشد زآنكه او	هم تواند زشت كردن، هم نكو
55.13 گر گشایم بحث این را من به ساز	تا سؤال و تا جواب آید دراز
55.14 ذوق نكتۀ عشق از من میرود	نقش خدمت نقش دیگر میشود

56. مثل در بیان آن كه حیرت مانع بحث و فكرتوست
56.1 آن یكی مرد دو مو آمد شتاب	پیش یك آئینه دار مستطاب 
56.2 گفت: از ریشم سفیدی كن جدا	كه عروس نو گزیدم ای فتی 
56.3 ریش او ببرید و  کل پیشش نهاد	که تو بگزین چون مرا كاری فتاد
56.4 این سؤال و این جواب است ای گزین	كه سر اینها ندارد مرد دین 
56.5 آن یكی زد سیلیی مر زید را	حمله كرد او هم برای كید را
56.6 گفت: سیلی زن، سؤالی میكنم	پس جوابم گوی و آنگه میزنم 
56.7 بر قفای تو زدم آمد طراق	یك سؤالی دارم اینجا در وفاق 
56.8 * این سوال از تو همی پرسم بگو	حل کن اشکال مرا ای نیکخو
56.9 این طراق از دست من بوده ست یا	از قفا گاه تو ای فخر كیا
56.10 گفت: از درد این فراغت نیستم	كه در این فكر و تفكر بیستم 
56.11 تو كه بیدردی همی اندیش این	نیست صاحب درد را این فكر هین 
56.12 * دردمندان را نباشد فکر غیر	خواه در مسجد برو خواهی بدیر
56.13 * غفلت و بی دردیت فکر آورد	در خیالت نکتۀ بکر آورد
56.14 * جز غم دین نیست صاحب درد را	می شناسد مرد را و گرد را
56.15 حکم حق را بر سر و رو مینهد	حفظ فکرش، خویش، یکسو مینهد

57. در بیان آنکه در میان صحابه حافظ کسی نبود
57.1 در صحابه كم بدی حافظ كسی	گر چه شوقی بود جانشان را بسی 
57.2 زآنكه چون مغزش در آکند و رسید	پوستها شد بس رقیق و واكفید
57.3 قشر جوز و فستق و بادام هم	مغز چون آکندشان شد پوست كم 
57.4 مغز، علم افزود، كم شد پوستش	زانكه عاشق را بسوزد دوستش 
57.5 وصف مطلوبی، چو ضد طالب یست	وحی و برق نور، سوزان نبی ست 
57.6 چون تجلی كرد اوصاف قدیم	پس بسوزد وصف حادث را گلیم 
57.7 ربع قرآن هر كه را محفوظ بود	جلّ فینا از صحابه میشنود
57.8 جمع صورت با چنین معنی ژرف	نیست ممكن جز ز سلطانی شگرف 
57.9 در چنین مستی، مراعات ادب	خود نباشد، ور بود باشد عجب 
57.10 اندر استغنا، مراعات نیاز	جمع ضدین است، چون گرد و دراز
57.11 * جمع ضدّین از نیاز افتاد و ناز	باز در وقت تحیر امتیاز
57.12 خود عصا معشوق عمیان میشود	كور، خود صندوق قرآن میشود
57.13 گفت: كوران خود صنادیقند پر	از حروف مصحف و ذكر و نذر
57.14 باز صندوقی پر از قرآن به است	زآن كه صندوقی بود خالی به دست 
57.15 باز صندوقی كه خالی شد ز بار	به ز صندوقی كه پر موش است و مار
57.16 حاصل، اندر وصل چون افتاد مرد	گشت دلاله به پیش مرد، سرد
57.17 چون به مطلوبت رسیدی ای ملیح	شد طلبكاری علم اكنون قبیح 
57.18 چون شدی بر بامهای آسمان	سرد باشد جست و جوی نردبان 
57.19 جز برای یاری و تعلیم غیر	سرد باشد راه خیر از بعد خیر
57.20 آینۀ روشن كه شد صاف و جلی	جهل باشد بر نهادن صیقلی 
57.21 پیش سلطان خوش نشسته در قبول	زشت باشد جستن نامه و رسول 

58. داستان مشغول شدن عاشق به عشق نامه خواندن و مطالعه كردن عشق نامه در حضور معشوق خویش و معشوق آن را ناپسند داشتن كه طلب الدلیل عند حضور المدلول قبیح و الاشتغال بالعلم بعد الوصول الی المعلوم مذموم
58.1 آن یكی را یار پیش خود نشاند	نامه بیرون كرد و پیش یار خواند
58.2 بیتها در نامه و مدح و ثنا	زاری و مسكینی و بس لابه ها
58.3 گریه و افغان و حزن و درد خویش	خاری و بیزاری نا اهل و خویش  
58.4 * دوری و رنجوری از حیران دوست	ذکر پیغام و رسول از مغز و پوست
58.5 * همچنان میخواند با معشوق  خود	تا که بیرون شد ز حصر و حدّ و عد
58.6 گفت معشوق: این اگر بهر من است	گاه وصل، این عمر ضایع كردن است 
58.7 من به پیشت حاضر و تو نامه خوان	نیست این باری نشان عاشقان 
58.8 گفت: اینجا حاضری اما ولیك	من نمی یابم نصیب خویش نیك 
58.9 آنچه میدیدم ز تو پارینه سال	نیست این دم، گر چه میبینم وصال 
58.10 من از این چشمه زلالی خورده ام	دیده و دل ز آب تازه كرده ام 
58.11 چشمه می بینم، ولیكن آب نی	راه آبم را مگر زد رهزنی 
58.12 گفت: پس من نیستم معشوق تو	من به بلغار و مرادت در قتو
58.13 عاشقی تو بر من و بر حالتی	حالت اندر دست نبود ای فتی 
58.14 پس نیم مطلوب کلیّ تو من	جزو مقصودم تو را اندر زمن 
58.15 خانۀ معشوقم و معشوق نی	عشق بر نقد است بر صندوق نی 
58.16 هست معشوق آنكه او یك تو بود	مبتدا و منتهایت او بود
58.17 چون بیابیش، نباشی منتظر	هم هویدا او بود هم نیز سرّ
58.18 میر احوال است، نی موقوف حال	بندۀ آن ماه باشد ماه و سال 
58.19 چون بگوید، حال را فرمان كند	چون بخواهد، جسمها را جان كند
58.20 منتهی نبود كه موقوف است او	منتظر بنشسته باشد حال جو
58.21 كیمیای حال باشد دست او	دست جنباند، شود مس مست او
58.22 گر بخواهد مرگ هم شیرین شود	خار و نشتر نرگس و نسرین شود
58.23 * او بود سلطان حال اندر روش	نی چو تو محروم از حال و کشش
58.24 آنكه او موقوف حال است، آدمیست	که گهی افزون و گاهی در كمیست 
58.25 لیك صافی فارغ است از وقت و حال 	صوفی ابن الوقت باشد در مثال 
58.26 حالها موقوف عزم و رآی او	زنده از نفخ مسیح آسای او
58.27 عاشق حالی، نه عاشق بر منی	بر امید حال بر من می تنی 
58.28 آنكه گه ناقص گهی كامل بود	نیست معبود خلیل، آفل بود
58.29 وآنكه آفل باشد و گه آن و این	نیست دلبر، لا أحبّ الآفلین 
58.30 آنكه او گاهی خوش و گه ناخوش است	یك زمانی آب و یك دم آتش است 
58.31 برج مه باشد، ولیكن ماه نی	نقش بت باشد، ولی آگاه نی 
58.32 هست صوفیّ صفا چون ابن وقت	وقت را همچون پدر بگرفته سخت 
58.33 هست صافی غرق عشق ذو الجلال	ابن كس، نی فارغ از اوقات و حال 
58.34 غرقۀ نوری كه او لمْ یولد است	 لمْ یلدْ لمْ یولدْ آن  ایزد است 
58.35 رو چنین عشقی گزین گر زنده ای	ور نه وقت مختلف را بنده ای 
58.36 منگر اندر نقش زشت و خوب خویش	بنگر اندر عشق و بر مطلوب خویش 
58.37 منگر این را كه حقیری یا ضعیف	بنگر اندر همت خود ای شریف 
58.38 تو بهر حالی كه باشی میطلب	آب میجو دائما ای خشك لب 
58.39 كان لب خشكت گواهی میدهد	كاو به آخر روی با منبع نهد
58.40 خشكی لب هست پیغامی ز آب	كه به مات آرد یقین این اضطراب 
58.41 كاین طلبكاری، مبارك جنبشیست	این طلب در راه حق، مانع  كشیست 
58.42 این طلب مفتاح مطلوبات توست	این سپاه و نصرت رایات توست 
58.43 این طلب همچون خروسی در صیاح	میزند نعره كه میآید صباح 
58.44 گر چه آلت نیستت، تو میطلب	نیست آلت حاجت اندر راه رب 
58.45 هر كه را بینی طلبكار ای پسر	یار او شو، پیش او انداز سر
58.46 كز جوار طالبان طالب شوی	و ز ظلال غالبان غالب شوی 
58.47 گر یكی موری سلیمانی بجست	منگر اندر جستن او سست سست 
58.48 هر چه داری تو ز مال و پیشه ای	نی طلب بود اول و اندیشه ای ؟
58.49 * گر یکی گنجی بیابد، نادر است 	ور باستد از طلب هم قاصر است
58.50 * هر که چیزی جست بیشک یافت او	چون به جدّ اندر طلب بشتافت او
58.51 * چون نهادی در طلب پا ای پسر	یافتی و شد میسر بی خطر
58.52 * هین مباش ای خواجه یکدم بی طلب	تا بیابی هر چه خواهی بی تعب
58.53 * عاقبت جوینده یابنده بود	چونکه در خدمت شتابنده بود 
58.54 * در طلب چالاک شو وین فتح باب	میطلب والله اعلم بالصواب

59. حكایت آن مرد كه در عهد داود علیه السلام شب و روز دعا می كرد كه مرا روزی حلال ده بی رنج
59.1 آن یكی در عهد داود نبی	نزد هر دانا و پیش هر غبی 
59.2 این دعا می كرد دایم: كای خدا	ثروتی بی رنج، روزی كن مرا
59.3 چون مرا تو آفریدی كاهلی	زخم خواری، سست جنبی، منبلی 
59.4 بر خران پشت ریش بی مراد	بار اسبان، واشتران نتوان نهاد
59.5 كاهلم چون آفریدی ای ملی	روزیم ده هم ز راه كاهلی 
59.6 كاهلم من، سایه خسبم در وجود	خفتم اندر سایۀ افضال و جود
59.7 كاهلان و سایه خسبان را مگر	روزئی بناده ای نوعی دگر
59.8 هر كه را پا هست، جوید روزئی	هر كه را پا نیست، كن دل سوزئی 
59.9 رزق را میران به سوی این حزین	ابر را باران به سوی هر زمین 
59.10 چون زمین را پا نباشد، جود تو	ابر را راند به سوی او دو تو
59.11 طفل را چون پا نباشد، مادرش	آید و ریزد وظیفه بر سرش 
59.12 روزئی خواهم به ناگه بی تعب	كه ندارم من ز كوشش، جز طلب 
59.13 مدت بسیار میكرد این دعا	روز تا شب، شب همه شب تا ضحی 
59.14 خلق میخندید بر گفتار او	بر طمع خامی و بر پیكار او
59.15 كه چه میگوید؟ عجب این سست ریش	یا كسی دادست بنگ بیهشیش 
59.16 راه روزی كسب و رنج است و تعب	هرگز این نادر نشد، ور شد، عجب!
59.17 * هر كه را او پیشه ای داد و طلب 	از ره کسب و تعب با رنج و تب
59.18 اطلبوا الأرزاق من أسبابها	ادخلوا الابیات من أبوابها
59.19 شاه و سلطان و رسول حق كنون	هست داود نبیّ ذو فنون 
59.20 * هست در فرمان او از وحش و طیر	در همه روی زمین او راست سیر
59.21 با چنان عزی و نازی كاندر اوست	كه گزیدستش عنایتهای دوست 
59.22 معجزاتش بیشمار و بیعدد	موج بخشایش، مدد اندر مدد
59.23 هیچكس را خود ز آدم تا كنون	كی بدست آواز همچون ارغنون 
59.24 كاو به هر وعظی بمیراند دویست	آدمی را صوت خوبش، كرد نیست 
59.25 شیر و آهو جمع گردد آن زمان	سوی تذكیرش، مغفل این از آن 
59.26 كوه و مرغان هم رسایل با دمش	هر دو اندر وقت دعوت محرمش 
59.27 این و صد چندین مر او را معجزات	نور رویش بی جهات و در جهات 
59.28 با همه تمكین، خدا روزی او	كرده باشد بسته اندر جستجو
59.29 بی زره بافی و رنجی روزیش	می نیاید با همه پیروزیش 
59.30 این چنین مخذول واپس مانده ای	خانه كندۀ دون و گردون رانده ای 
59.31 این چنین مدبر همی خواهد كه او	* گنج یابد تا رود پایش فرو 
59.32 ز احمقی خواهد که بیرنجیش زود *	بی تجارت پر كند دامن ز سود
59.33 اینچنین گیجی نیامد در جهان	كه بر آیم بر فلك بی نردبان 
59.34 این همی گفتش به تسخر: نک بگیر	كه رسیدت روزی و آمد بشیر
59.35 و آن همی خندید: ما را هم بده	زآنچه یابی هدیه ای، سالار ده 
59.36 او از این تشنیع مردم، وین فسوس	كم نمی كرد از دعا و چاپلوس 
59.37 تا كه شد در شهر معروف و شهیر	كاو ز انبان تهی جوید پنیر
59.38 شد مثل در خام طبعی آن گدا	او از این خواهش نمی آمد جدا
59.39 * کم نمیکرد از دعا و ابتهال	کرد اجابت مستعان ذوالجلال
59.40 * گر گران و گر شتابنده بود	عاقبت جوینده یابنده بود

60. دویدن گاو در خانۀ آن دعا كننده به الحاح، قال النّبی صلی الله علیه و سلم إن الله یحب الملحین فی الدعاء زیرا همین خواست از حقتعالی و الحاح خواهنده را بهست از آنچه میخواهد آنرا از وی و عذر گفتن ناظم یعنی مولوی و مدد خواستن او
60.1 تا كه روزی ناگهان در چاشتگاه	این دعا میكرد با زاری و آه 
60.2 ناگهان در خانه اش گاوی دوید	شاخ زد، بشكست دربند و كلید
60.3 گاو گستاخ اندر آن خانه بجست	مرد برجست و قوایمهاش بست 
60.4 پس گلوی گاو ببرید آن زمان	بی توقف، بی تامل، بی امان 
60.5 چون بریدش سر سوی قصاب رفت	تا  كند هم پوستش را تیز تفت 
60.6 ای تقاضاگر، درون همچون جنین	چون تقاضا میكنی اتمام این
60.7 سهل گردان، ره نما، توفیق ده	یا تقاضا را بهل، بر ما منه 
60.8 چون ز مفلس زر تقاضا میكنی	زر ببخشش در سر ای شاه غنی 
60.9 بی تو، نظم و قافیه، شام و سحر	زهره كی دارد كه آید در نظر؟
60.10 نظم و تجنیس و قوافی ای علیم	بندۀ امر تواند از ترس و بیم 
60.11 چون مسبّح كرده ای هر چیز را	ذات بی تمییز و با تمییز را
60.12 هر یكی تسبیح بر نوع دگر	گوید و از حال آن این بیخبر
60.13 آدمی منكر ز تسبیح جماد	وآن جماد اندر عبادت اوستاد
60.14 بلكه هفتاد و دو ملت هر یكی	بیخبر از یكدگر و اندر شكی 
60.15 چون دو ناطق را ز حال همدگر	نیست آگه، چون بود دیوار و در؟
60.16 چون من از تسبیح  ناطق غافلم	چون بداند سبحۀ صامت دلم ؟ 
60.17 هست سنی را یكی تسبیح خاص	هست جبری را ضد آن در مناص 
60.18 سنی از تسبیح جبری بیخبر	جبری از تسبیح سنی بی اثر
60.19 این همی گوید: كه آن ضالست و گم	بی خبر از حال او وز امر  قم 
60.20 وآن همی گوید: كه این را چه خبر؟	جنگشان افكند یزدان از قدر
60.21 گوهر هر یك هویدا میكند	جنس از ناجنس پیدا میكند
60.22 قهر را از لطف داند هر كسی	خواه نادان، خواه دانا، یا خسی 
60.23 لیك لطفی، گشته در قهری نهان	یا كه قهری در دل لطفی روان 
60.24 كم كسی داند، مگر ربانئی	كش بود در دل محك جانئی 
60.25 باقیان زین دو گمانی میبرند	سوی لانۀ خود به یك پر می پرند

61. بیان آنكه علم را دو پر و گمان را یك پر است و مثال ظنّ و یقین در علم
61.1 علم را دو پر، گمان را، یك پر است	ناقص آمد ظنّ، به پرواز ابتر است 
61.2 مرغ یك پر زود افتد سر نگون	باز بر پرّد دو گامی یا فزون 
61.3 می فتد میخیزد آن مرغ گمان	با یكی پر، بر امید آشیان 
61.4 چون ز ظن وارست و علمش رو نمود	شد دو پر آن مرغ، پرها واگشود
61.5 بعد از آن یمشی سویا مستقیم	نی علی وجهه مكبا او سقیم 
61.6 با دو پر بر میپرد، چون جبرئیل	بی گمان و بی مگر بی قال و قیل 
61.7 گر همۀ عالم بگویندش: توئی	بر ره یزدان و دین مستوی 
61.8 او نگردد گرمتر از گفتشان	جان طاق او نگردد جفتشان 
61.9 ور همه گویند او را: گمرهی	كوه پنداری و تو برگ كهی 
61.10 او نیفتد در گمان از طعنشان	او نگردد دردمند از ظعنشان 
61.11 بلكه گر دریا و كوه آید به گفت	گویدش: با گمرهی گشتی تو جفت 
61.12 هیچ یك ذره نیفتد در خیال	یا به طعن طاعنان رنجور حال 
61.13 * مطمئن و موقن و بی احتیال	کاین چنین باشد مگر در کل حال

62. مثال رنجور شدن آدم به وهم تعظیم خلق و رغبت مشتریان به وی و حكایت معلم و کودکان
62.1 كودكان مكتبی از اوستاد	رنج دیدند از ملال و اجتهاد
62.2 مشورت كردند در تعویق كار	تا معلم درفتد در اضطرار
62.3 چون نمی آید ورا رنجوریی ؟	كه بگیرد چند روز او دورئی 
62.4 تا رهیم از حبس و تنگی و ز كار	هست او چون سنگ خارا برقرار
62.5 آن یكی زیركتر، این تدبیر كرد	كه بگوید: اوستا چونی تو زرد؟
62.6 خیر باشد، رنگ تو بر جای نیست	این اثر یا از هوا، یا از تبی است 
62.7 اندكی اندر خیال افتد از این	تو برادر، هم مدد كن، این چنین 
62.8 چون در آئی از در مكتب بگو	خیر باشد اوستاد احوال تو
62.9 آن خیالش اندكی افزون شود	كز خیالی عاقلی مجنون شود
62.10 آن سوم، آن چارم و پنجم چنین	در پی ما، غم نمایند و حنین 
62.11 تا چو سی كودك تواتر این خبر	متفق گویند، یابد مستقر
62.12 هر یكی گفتش: كه شاباش ای ذكی	باد بختت بر عنایت متكی 
62.13 متفق گشتند در عهد وثیق	كه نگرداند سخن را یك رفیق 
62.14 بعد از آن سوگند داد او جمله را	تا كه غمازی نگوید ماجرا
62.15 رای آن كودك بچربید از همه	عقل او در پیش میرفت از رمه 

63. در بیان آنکه عقول خلق متفاوت است در اصل فطرت و نزد معتزله متساوی است و تفاوت عقول از تحصیل علم است
63.1 آن تفاوت هست در عقل بشر	كه میان شاهدان، اندر صور
63.2 زین قبل فرمود احمد در مقال	در زبان پنهان بود حسن رجال 
63.3 اختلاف عقلها در اصل بود	بر وفاق سنیان باید شنود
63.4 بر خلاف قول اهل اعتزال	كه عقول از اصل دارند اعتدال 
63.5 تجربه و تعلیم بیش و كم كند	تا یكی را از یكی اعلم كند
63.6 باطل است این، زآنكه رای كودكی	كه ندارد تجربه در مسلكی 
63.7 بگذرد زاندیشۀ مردان کار	عاجز آید کارشان در اضطرار
63.8 بردمید اندیشه ای زآن طفل خرد	پیر با صد تجربه بوئی نبرد
63.9 خود فزون آن به، كه آن از فطرت است	زآن فزونی كه ز جهد و فكرت است 
63.10 تو بگو دادۀ خدا بهتر بود	یا كه لنگی راهوارانه رود ؟

64. در وهم افکندن كودكان، استاد را
64.1 روز گشت و آمدند آن كودكان	بر همین فكرت به مکتب شادمان 
64.2 جمله استادند بیرون منتظر	تا در آید از در آن یار  مصر
64.3 زانكه منبع او بدست این رای را	سر امام آمد همیشه پای را
64.4 ای مقلد، تو مجو پیشی بر آن	كاو بود منبع ز نور آسمان 
64.5 او در آمد، گفت استا را سلام	خیر باشد، رنگ رویت زردفام 
64.6 گفت استا: نیست رنجی مر مرا	تو برو بنشین، مگو یاوه هلا
64.7 نفی كرد، اما غبار وهم   بد	اندكی اندر دلش ناگاه  زد
64.8 اندر آمد دیگری، گفت این چنین	اندكی آن وهم افزون شد بدین 
64.9 همچنین تا وهم او قوّت گرفت	ماند اندر حال خود بس در شگفت 

65. بیمار شدن فرعون هم به وهم از تعظیم خلقان
65.1 سجدۀ خلق، از زن و از طفل و مرد	زد دل فرعون را رنجور كرد
65.2 گفتن هر یك خداوند و ملك	آن چنان كردش ز وهمی منهتك 
65.3 كه بدعوی الهی شد دلیر	اژدها گشت و نمی شد هیچ سیر
65.4 عقل جزوی آفتش وهم است و ظن	زانكه در ظلمات شد او را وطن 
65.5 بر زمین گر نیم گز راهی بود	آدمی بی وهم ایمن میرود
65.6 بر سر دیوار عالی گر روی	گر دو گز عرضش بود، كژ میشوی 
65.7 بلكه می افتی ز لرز دل به وهم	ترس وهمی را نكو بنگر، بفهم 

66. رنجور شدن استاد به وهم
66.1 گشت استا سخت سست از وهم و بیم	بر جهید و می كشانید او گلیم 
66.2 خشمگین با زن، كه مهر اوست سست	من بدین حالم، نپرسید او نخست 
66.3 خود مرا آگه نكرد از رنگ من	قصد دارد تا رهد از ننگ من 
66.4 او به حسن و جلوۀ خود مست گشت	بی خبر كز بام من افتاد طشت 
66.5 آمد و در را به تندی واگشاد	كودكان اندر پی آن اوستاد
66.6 گفت زن: خیر است، چون زود آمدی؟	كه مبادا ذات نیكت را بدی 
66.7 گفت: كوری؟ رنگ و حال من ببین	از غمم بیگانگان اندر حنین 
66.8 تو درون خانه از بغض و نفاق	می نبینی حال من در احتراق 
66.9 گفت زن: ای خواجه عیبی نیستت	وهم و ظنّ لاش بی معنی ستت 
66.10 گفت: ای زن، تو هنوزی در لجاج؟	می نبینی این تغیر و ارتجاج؟ 
66.11 گر تو كور و كر شدی ما را چه جرم	ما  در این رنجیم و در اندوه و گرم 
66.12 گفت: ای خواجه، بیارم آینه	تا بدانی كه ندارم من گنه 
66.13 گفت: رو، نه تو رهی، نه آینه ات	دائما در بغض و كینیّ و عنت 
66.14 جامۀ خواب مرا رو گستران	تا بخسبم، كه سر من شد گران 
66.15 زن توقف كرد، مردش بانگ زد	كای عدو، زوتر، تو را این می سزد

67. در جامۀ خواب افتادن استاد و نالیدن او از وهم رنجوری
67.1 جامه خواب آورد و گسترد آن عجوز	گفت، امكان نی و، باطن پر ز سوز
67.2 گر بگویم، متهم دارد مرا	ور نگویم جدّ شود این ماجرا
67.3 فال بد رنجور گرداند همی	آدمی را كه نبودستش غمی 
67.4 قول پیغمبر قبوله یفرض	ان تمارضتم لدینا تمرضوا
67.5 گر بگویم، او خیالی بر زند	فعل دارد زن كه خلوت میكند
67.6 مر مرا از خانه بیرون میكند	بهر فسقی فعل و افسون میكند
67.7 جامه خواب افکند و استاد اوفتاد	آه آه و ناله از وی می بزاد
67.8 كودكان آن جا نشستند و نهان	درس میخواندند با صد اندهان 
67.9 كاین همه كردیم و ما زندانییم	بد بنایی بود ما بد بانئیم 

68. دوم بار در وهم افکندن كودكان استاد را كه او را از قرآن خواندن ما درد سر افزاید
68.1 گفت آن کودک: كه ای قوم پسند	درس خوانید و كنید آوا بلند
68.2 چون همی خواندند گفت: ای كودكان	بانگ ما استاد را دارد زیان 
68.3 درد سر افزاید استا را ز بانگ	ارزد این، كاو درد یابد بهر دانگ ؟
68.4 گفت استا: راست میگوید روید	درد سر افزون شدم بیرون شوید
68.5 سجده كردند و بگفتند: ای كریم	دور بادا از تو رنجوری و بیم 
68.6 پس برون جستند سوی خانه ها	همچو مرغان در هوای دانه ها

69. خلاص یافتن كودكان از مكتب بدین مكر
69.1 مادرانشان خشمگین گشتند و گفت	روز  كتاب و شما با لهو جفت ؟
69.2 وقت تحصیلست اکنون و شما	میگریزید از کتاب و اوستا ؟
69.3 عذر آوردند كای مادر تو بیست	این گناه از ما و از تقصیر نیست 
69.4 از قضای آسمان استاد ما	گشت رنجور و سقیم و مبتلا
69.5 مادران گفتند: مكر است و دروغ	صد دروغ آرید بهر طمع دوغ 
69.6 ما صباح آییم پیش اوستا	تا ببینیم اصل این مكر شما
69.7 كودكان گفتند: بسم الله روید	بر دروغ و صدق ما واقف شوید

70. رفتن مادران كودكان به عیادت اوستاد
70.1 بامدادان آمدند آن مادران	* پرسش استا، ز هر گوشه روان
70.2 خفته استا همچو بیمار گران	* درد سر را سر ببسته چون زنان 
70.3 هم عرق كرده ز تکثیر لحاف	سر ببسته رو كشیده در سجاف 
70.4 آه آهی می کشد آهسته او	جملگان گشتند هم لاحول گو
70.5 خیر باشد اوستاد این درد سر	جان تو ما را نبود از این خبر
70.6 گفت: من هم بیخبر بودم از این	آگهم این کودکان كردند هین 
70.7 من بدم غافل به شغل قال و قیل	بود در باطن چنین رنجی ثقیل 
70.8 چون به جد مشغول باشد آدمی	او ز دید رنج خود باشد عمی 
70.9 از زنان مصر یوسف شد سمر	كه ز مشغولی بشد ز ایشان خبر
70.10 پاره پاره كرده ساعدهای خویش	روح واله، كه نه پس بیند نه پیش 
70.11 ای بسا مرد شجاع اندر حراب	كه ببرد دست یا پایش ضراب 
70.12 او همان دست آورد در گیرودار	بر گمان آنكه هست او برقرار
70.13 خود ببیند دست رفته در ضرر	خون از او بسیار رفته بی خبر

71. در بیان آنكه تن روح را چون لباسی است و این دست آستین دست روح است و این پای موزۀ پای روح است
71.1 تا بدانی كه تن آمد چون لبیس	رو بجو لابس لباسی را ملیس 
71.2 روح را توحید الله خوشتر است	غیر ظاهر دست و پای دیگر است 
71.3 دست و پا در خواب بینی و ائتلاف	آن حقیقت دان، مدانش از گزاف 
71.4 آن توئی كه بی بدن داری بدن	پس مترس از جسم،  جان بیرون شدن 
71.5 * روح دارد بی بدن بس کار و بار	مرغ باشد در قفس بس بیقرار
71.6 * باش تا مرغ از قفس آید برون	تا ببینی هفت چرخ او را زبون

72. حكایت آن درویش كه در كوه خلوت كرده بود و بیان حلاوت انقطاع و خلوت و داخل شدن در این منقبت كه أنا جلیس من ذكرنی و أنیس من استأنس بی
گر با همه ای چو بی منی بی همه ای	* ور بی همه ای چو با منی با همه ای
72.1 * یک حکایت گویمت گر بشنوی	در حقیقت بر حقیقت بگروی
72.2 بود درویشی به كهساری مقیم	خلوت او را بود هم خواب و ندیم 
72.3 چون ز خالق میرسید او را شمول	بود از انفاس مرد و زن ملول 
72.4 همچنانكه سهل شد ما را حضر	سهل شد هم قوم دیگر را سفر
72.5 آنچنانكه عاشقی بر سروری	عاشق است آن خواجه بر آهنگری 
72.6 هر كسی را بهر كاری ساختند	میل آن را در دلش انداختند
72.7 دست و پا بی میل جنبان كی شود؟	خار و خس بی آب و بادی كی رود؟
72.8 گر ببینی میل خود سوی سما	پرّ دولت بر گشا همچون هما
72.9 ور ببینی میل خود سوی زمین	نوحه میكن هیچ منشین از حنین 
72.10 عاقلان خود نوحه ها پیشین كنند	جاهلان آخر به سر برمیزنند
72.11 زابتدای كار آخر را ببین	تا نباشی تو پشیمان یوم دین 

73. دیدن زرگر عاقبت كار را و سخن بر وفق عاقبت گفتن با مستعیر ترازو
73.1 آن یكی آمد به پیش زرگری	كه ترازو ده كه بر سنجم زری 
73.2 گفت: رو خواجه مرا غربال نیست	گفت: میزان ده بدین تسخر مایست 
73.3 گفت: جاروبی ندارم بر دكان	گفت: بس بس این مضاحك را بمان 
73.4 من ترازویی كه می خواهم بده	خویشتن را  كر مكن، هر سو مجه 
73.5 گفت: بشنیدم سخن، كر نیستم	تا نپنداری كه بی معنیستم 
73.6 * این شنیدم، لیك پیری مرتعش	دست لرزان، جسم تو نامنتعش 
73.7 فهم کردم، لیک پیری ناتوان	دستت از ضعف است لرزان هر زمان
73.8 وآن زر تو هم قراضۀ خرد و مرد	دست لرزد، پس بریزد زرّ  خرد
73.9 پس بگوئی: خواجه جاروبی بیار	تا بجویم زرّ خود را در غبار
73.10 چون بروبی، خاك را جمع آوری	گوئیم: غربال خواهم ای جری 
73.11 * تا بریزم خاک و زر جویم از آن	کی بود غربال ما را در دکان ؟
73.12 من ز اول دیدم آخر را تمام	جای دیگر رو از اینجا، و السلام
73.13 * هر که اول بین بود اعمی بود	هر که آخر بین، چه با معنی بود
73.14 * هر که اول بنگرد پایان کار	اندر آخر او نگردد شرمسار
73.15 * حکم چون بر عاقبت اندیشی است	پادشاهی بندۀ درویشی است
73.16 * عاقبت بینان بوند اهل رشاد	درنگر والله اعلم بالسداد 

74. بقیۀ قصۀ آن زاهد كوهی كه نذر كرده بود كه میوۀ كوهی از درخت باز نگیرم و درخت نیفشانم و كسی را نگویم به صریح و كنایت كه بیفشان مگر آن خورم كه باد افكنده باشد از درخت
74.1 * این سخن پایان ندارد راز گوی	قصۀ آنمرد زاهد باز گوی
74.2 کن تمام اکنون حدیث شیخ فرد	کاندران کهسار بودش خواب و خورد
74.3 اندر آن كه بود اشجار و ثمار	سیب و امرود و انار بیشمار
74.4 قوت آن درویش بود آن میوه ها	غیر آن چیزی نخودری دائما
74.5 * گفت آن درویش: یا رب با تو من	عهد كردم زین نچینم در زمن 
74.6 * خود نچینم میوه ای در کلّ حین	نیز غیری را نگویم که بچین
74.7 جز از آن میوه، كه باد اندازدش	من نچینم از درخت منتعش 
74.8 مدتی بر نذر خود بودش وفا	تا در آمد امتحانات قضا
74.9 زین سبب فرمود استثنا كنید	گر خدا خواهد، به پیمان بر زنید
74.10 زآنکه حکم کار در دست من است	اختیار جملگان پست من است
74.11 هر زمان دل را دگر میلی دهم	هر نفس بر دل دگر داغی نهم 
74.12 كلّ اصباح ٍ لنا شأن جدید	كلّ شی ء عن مرادی لا یحید
74.13 در حدیث آمد كه دل همچون پریست	در بیابانی اسیر صرصریست 
74.14 باد، پر را هر طرف راند گزاف	گه چپ و گه راست با صد اختلاف 
74.15 در حدیث دیگر، آن دل دان چنان	كآب جوشان ز آتش اندر قازغان 
74.16 هر زمان دل را دگر رائی بود	آن نه از وی، لیك از جائی بود
74.17 پس چرا ایمن شوی بر رای دل	عهد بندی تا شوی آخر خجل 
74.18 این هم از تاثیر حكم است و قدر	چاه می بینی و، نتوانی حذر
74.19 نیست خود از مرغ پران، این عجب	كاو نبیند دام و افتد در عطب 
74.20 این عجب كه دام بیند با وتد	گر بخواهد، ور نخواهد، می فتد

75. تشبیه بند دام قضا به صورت پنهان، به اثر پیدا
75.1 چشم باز و گوش باز و دام پیش	سوی دامی می پرد با پرّ خویش 
75.2 بینی اندر دلق مهتر زاده ای	سر برهنه در بلا افتاده ای 
75.3 در هوای نابكاری سوخته	اقمشه و املاك خود بفروخته 
75.4 * خوار گشته در میان قوم خویش	مرهمش نایاب و دل ریش از مریش
75.5 خان و مان رفته شده بد نام و خوار	كام دشمن میرود، ادباروار
75.6 زاهدی بیند بگوید: ای كیا	همتی میدار از بهر خدا
75.7 كاندر این ادبار زشت افتاده ام	مال و ملک و نعمت از كف داده ام 
75.8 همتی تا بو كه من زین وارهم	زین گل تیره بود كه بر جهم 
75.9 این دعا میخواهد او از عام و خاص	كالخلاص و الخلاص و الخلاص 
75.10 دست باز و پای باز و بند نی	نی موكل بر سرش نی آهنی 
75.11 از كدامین بند میجویی خلاص؟	و از كدامین حبس میجویی مناص؟ 
75.12 بند تقدیر و قضای مختفی	هان نبیند آن، بجز جان صفی 
75.13 گر چه پیدا نیست آن در مكمن است	بدتر از زندان و بند آهن است 
75.14 زانكه آهنگر مر آن را بشكند	حفره گر هم خشت زندان بر كند
75.15 ای عجب این بند پنهان گران	عاجز از تكسیر آن آهنگران 
75.16 دیدن آن بند احمد را رسد	بر گلوی بسته حبْلٌ منْ مسد
75.17 دید بر پشت عیال بو لهب	تنگ هیزم گفت حمالة حطب 
75.18 حبل و هیزم را جز او چشمی ندید	كه پدید آید بر او هر ناپدید
75.19 باقیانش جمله تاویلی كنند	كاین ز بیهوشیست و ایشان هوشمند
75.20 لیك از تاثیر آن پشتش دو تو	گشته و نالان شده او پیش تو
75.21 كه دعائی، همتی، تا وارهم	تا از این بند نهان بیرون جهم 
75.22 آنكه بیند این علامتها پدید	چون نداند او شقی را از سعید ؟
75.23 داند و پوشد به امر ذوالجلال	كه نباشد كشف راز حق حلال 

76. مضطر شدن فقیر نذر كرده به كندن امرود از درخت و گوشمال حق رسیدن بی مهلت
76.1 این سخن پایان ندارد آن فقیر	از مجاعت شد زبون و تن اسیر
76.2 پنج روز آن باد امرودی نریخت	ز آتش جوعش صبوری میگریخت 
76.3 بر سر شاخی مرودی چند دید	باز صبری كرد و خود را واكشید
76.4 باد آمد، شاخ را سر زیر كرد	طبع را بر خوردن آن چیر كرد
76.5 جوع و ضعف و قوّت جذب قضا	كرد زاهد را ز نذرش بیوفا
76.6 چون كه از امرود بن میوه سكست	گشت اندر نذر و عهد خویش سست 
76.7 هم در آن دم گوشمال حق رسید	چشم او بگشاد و گوش او كشید
76.8 * مخلصان باشند دائم در خطر	امتحانها هست در راه ای پسر
76.9 * یا مکن نذری که نتوانی وفا	بر خطر منشین و بیرون جه هلا
76.10 * نذر را باید وفا در راه حق	لیک حق تا خود که را بدهد سبق
76.11 * عهدها بستیم بس در کارها	نذرها کردیم در سر بارها
76.12 * قوّت آن کو که پایان آوریم	عاجزیم و ناتوان و مضطریم
76.13 * گرنه فصلت دستگیر ما شود	وای بر ما زآنکه رسوائی بود
76.14 * نذر ما را با وفا پیوسته دار	عهد ما را از کرم دار استوار
76.15 * بازگشتم سوی قصه کان فقیر	عهد چون بشکست در  دم شد اسیر
76.16 * غیرت حق گوشمالش داد زود	زآنکه فرمودست اوفوا بالعقود
76.17 * جمعی از دزدان بدند آنجا مگر	در میان آورده بیم و سیم و زر
76.18 اتفاقا دزد چندی تاختند	واندرآن کهسار منزل ساختند

77. متهم كردن آن شیخ با دزدان و بریدن دستش را
77.1 * بیست از دزدان بدند آنجا و بیش	بخش میكردند مسروقات خویش 
77.2 شحنه را غماز آگه كرده بود	مردم شحنه در افتادند زود
77.3 شحنه حالی عزم آن کهسار کرد	جمله را بگرفت و بست آن شیر مرد
77.4 پس بفرمود از غضب جلاد را	دست و پای هر یک از تن کن جدا
77.5 هم بدانجا پای چپ و دست راست	جمله ببریدند و غوغایی بخاست 
77.6 دست زاهد هم بریده شد غلط	پاش را میخواست هم كردن سقط
77.7 در زمان آمد سواری بس گزین	بانگ بر زد بر عوان كای سگ ببین 
77.8 این فلان شیخ است و ابدال خدا	دست او را تو چرا كردی جدا ؟
77.9 آن عوان بدرید جامه، تیز رفت	پیش شحنه داد آگاهیش تفت 
77.10 شحنه آمد پا برهنه عذر خواه	كه ندانستم خدا بر من گواه 
77.11 هین بحل كن مر مرا زین كار زشت	ای كریم و سرور اهل بهشت 
77.12 گفت: میدانم سبب این نیش را	می شناسم من گناه خویش را
77.13 من شكستم حرمت ایمان او	پس یمینم برد دادستان او
77.14 من شكستم عهد و دانستم بد است	تا رسید آن شومی جرأت به دست 
77.15 دست ما و پای ما و مغز و پوست	باد ای والی فدای حكم دوست 
77.16 قسم من بود این، تو را كردم حلال	تو ندانستی تو را نبود وبال 
77.17 آنكه او دانست، او فرمان رواست	با خدا سامان پیچیدن كه راست ؟ 
77.18 * ای بسا مرغا ز معده و ز مغص	بر كنار بام محبوس قفص 
77.19 ای بسا مرغی پریده دانه جو	كه بریده حلق او هم حلق او
77.20 ای بسا ماهی در آب دور دست	گشته از حرص گلو مأخوذ شست 
77.21 ای بسا مستور در پرده بده	شومی فرج و گلو رسوا شده 
77.22 ای بسا قاضی حبر نیك خو	از گلوی رشوتی او زرد رو
77.23 * ای بسا حاجی بحج رفته به عشق	وقت بازآمد شده او یار فسق
77.24 بلكه در هاروت و ماروت این شراب	از عروج چرخشان شد سدّ باب 
77.25 بایزید از بهر این كرد احتراز	دید در خود كاهلی اندر نماز
77.26 از سبب اندیشه كرد آن ذو لباب	دید علت خوردن بسیار آب 
77.27 گفت: تا سالی نخواهم خورد آب	آنچنان كرد و خدایش داد تاب 
77.28 این كمینه جهد او بد بهر دین	گشت او سلطان و قطب العارفین 
77.29 چون بریده شد جزای حلق، دست	مرد زاهد را در شكوی ببست 
77.30 اینچنین باشد چو یک در بسته شد	صد در دیگر بر او اشکسته شد

78. كرامات شیخ اقطع و زنبیل بافتن او به دو دست
78.1 شیخ اقطع گشت نامش پیش خلق	كرد معروفش بدین آفات حلق 
78.2 * گر تو نام اولش خواهی روان	هین برو بوالخیر تیناتیش خوان
78.3 در عریش او را یكی زائر بیافت	كاو به هر دو دست خود زنبیل بافت 
78.4 گفت او را: ای عدوّ جان خویش	در عریشم آمدی سر كرده پیش 
78.5 این چرا كردی شتاب اندر سباق ؟	گفت: از افراط مهر و اشتیاق 
78.6 پس تبسم كرد و گفت: اكنون بیا	لیك مخفی دار این را ای كیا
78.7 تا نمیرم من، مگو این با كسی	نه قرینی، نه حبیبی، نه خسی 
78.8 بعد از آن قوم دگر از روزنش	مطلع گشتند بر بافیدنش 
78.9 گفت: حكمت را تو دانی كردگار	من كنم پنهان، تو كردی آشكار
78.10 آمد الهامش كه یك چندی بدند	كه در این غم بر تو منكر میشدند
78.11 كه مگر سالوس بود او در طریق ؟	كه خدا رسواش كرد اندر فریق ؟ 
78.12 من نخواهم كان رمه كافر شوند	وز ضلالت در گمان بد روند
78.13 این كرامت را بكردیم آشكار	كه دهیمت دست اندر وقت كار
78.14 تا كه آن بیچارگان بد گمان	رد نگردند از جناب آسمان 
78.15 من تو را بی این كرامتها ز پیش	خود تسلی دادمی از ذات خویش 
78.16 این كرامت بهر ایشان دادمت	وین چراغ از بهر آن بنهادمت 
78.17 تو از آن بگذشته ای، كز مرگ تن	ترسی از تفریق اجزای بدن 
78.18 وهم تفریق سر و پا از تو رفت	دفع وهم اسپر رسیدت نیك زفت 

79. سبب جرأت ساحران فرعون بر قطع دست و پا
79.1 ساحران را نی كه فرعون لعین ؟	كرد تهدید سیاست بر زمین ؟ 
79.2 كه ببرم دست و پاتان از خلاف	پس در آویزم ندارمتان معاف 
79.3 او چنان پنداشت كایشان در همان	وهم و تخویفند و وسواس و گمان 
79.4 كه بودشان لرزه و تخویف و ترس	از توهمها و تهدیدات نفس 
79.5 او نمی دانست كایشان رسته اند	بر دریچۀ نور دل بنشسته اند
79.6 سایۀ خود را ز خود دانسته اند	چابك و چست و کش و برجسته اند
79.7 هاون گردون اگر صد بارشان	خرد كوبد اندر این گلزارشان 
79.8 اصل آن تركیب را چون دیده اند	از فروع  وهم  كم ترسیده اند
79.9 این جهان خواب است، اندر ظنّ مایست	گر رود در خواب دستی، باك نیست 
79.10 گر به خواب اندر سرت ببرید گاز	هم سرت بر جاست، هم عمرت دراز
79.11 گر ببینی خواب در خود را دو نیم	تن درستی چون بخیزی نی سقیم 
79.12 حاصل اندر خواب نقصان بدن	نیست باكی از دو صد پاره شدن 
79.13 این جهان را كه به صورت قائم است	گفت پیغمبر كه حلم نائم است 
79.14 از ره تقلید تو كردی قبول	سالكان این دیده پیدا بی رسول 
79.15 روز در خوابی مگو كاین خواب نیست	سایه فرع است، اصل جز مهتاب نیست 
79.16 خواب و بیداریت آن دان ای عضد	كه ببیند خفته كاو در خواب شد
79.17 او گمان برده كه این دم خفته ام	بی خبر زآن كاوست در خواب دوم 
79.18 كوزه گر، گر كوزه ای را بشكند	چون بخواهد باز خود قائم كند
79.19 كور را هر گام باشد ترس چاه	با هزاران ترس میآید به راه 
79.20 مرد بینا دید عرض راه را	پس بداند او مغاك و چاه را
79.21 پا و زانویش نلرزد هر دمی	رو ترش كی دارد او از هر غمی 
79.22 خیز فرعونا كه ما آن نیستیم	كه به هر بانگی ز غولی بیستیم 
79.23 خرقۀ ما را بدر دوزنده هست	ور نه خود ما را برهنه تن به است 
79.24 بی لباس این خوب را اندر كنار	خوش بگیریم ای عدوّ نابكار
79.25 خوشتر از تجرید از تن و ز مزیج	نیست، ای فرعون  بی الهام  گیج 

80. شكایت استر پیش شتر كه من بسیار در رو می افتم و تو نمی افتی الا به نادر و جواب گفتن آن
80.1 گفت استر با شتر: كای خوش رفیق	در فراز و شیب و در راه دقیق 
80.2 تو نیائی در سر و خوش میروی	من همی آیم به سر در، چون غوی 
80.3 من همی افتم به رو در هر دمی	خواه در خشكی و خواه اندر نمی 
80.4 این سبب را باز گو با من، كه چیست ؟	تا بدانم من كه چون باید بزیست 
80.5 گفت: از چشم تو، چشم من یقین	بیگمان روشن تر است و تیز بین
80.6 بعد از آن هم از بلندی ناظرم	زین سبب در رو نیفتم حاضرم 
80.7 چون برآیم بر سر كوه بلند	آخر عقبه ببینم هوشمند
80.8 پس همه پستی و بالائی راه	دیده ام را  وا نماید هم اله 
80.9 هر قدم من از سر بینش نهم	از عثار و اوفتادن وارهم 
80.10 تو نبینی پیش خود یك دو سه گام	دانه بینی و نبینی رنج دام 
80.11 یستوی الأعمی لدیكم و البصیر	فی المقام و النزول و المسیر
80.12 چون جنین را در رحم حق جان دهد	جذب اجزا در مزاج او نهد
80.13 از خورش او جذب اجزا میكند	تار و پود جسم خود را میتند
80.14 تا چهل سالش به جذب جزوها	کرده باشد حق حریصش در نما
80.15 جذب اجزا روح را تعلیم كرد	چون نداند جذب اجزا شاه فرد ؟
80.16 جامع این ذرّه ها خورشید بود	بی غذا اجزات را داند ربود
80.17 آن زمانی كه در آئی تو ز خواب	هوش و حس رفته را خواند شتاب 
80.18 تا بدانی كان از او غایب نشد	باز آید چون بفرماید كه عد

81. اجتماع اجزای خر عزیر بعد از پوسیدن باذن الله و در هم مركب شدن پیش چشم عزیر علیه السلام
81.1 هین عزیرا، در نگر اندر خرت	كه بپوسیده ست و ریزیده برت 
81.2 پیش تو گرد آوریم اجزاش را	آن سر و دمّ و دو گوش و پاش را
81.3 دست نی و جزو بر هم می نهد	پاره ها را اجتماعی میدهد
81.4 درنگر در صنعت پاره زنی	كاو همی دوزد كهن بی سوزنی 
81.5 ریسمان و سوزنی نی وقت خرز	آن چنان دوزد كه پیدا نیست درز
81.6 چشم بگشا حشر را پیدا ببین	تا نماند شبهه ات در یوم دین 
81.7 تا ببینی جامعیّم را تمام	تا نلرزی وقت مردن ز اهتمام 
81.8 همچنان كه وقت خفتن ایمنی	از فوات جمله حسهای تنی 
81.9 بر حواس خود نلرزی وقت خواب	گر چه میگردد پریشان و خراب 

82. جزع ناكردن شیخی بر مرگ فرزندان خویش
82.1 بود شیخی ره نمائی پیش از این	آسمانی شمع، بر روی زمین 
82.2 چون پیمبر در میان امتان	در گشای روضۀ دار الجنان 
82.3 گفت پیغمبر كه: شیخ رفته پیش	چون نبی باشد میان قوم خویش 
82.4 یك صباحی گفتش اهل بیت او	سخت دل چونی؟ بگو ای نیك خو
82.5 ما ز هجر و مرگ فرزندان تو	نوحه میداریم با پشت دو تو
82.6 تو نمی گریی؟ نمی زاری چرا ؟	یا كه رحمت نیست اندر دل تو را
82.7 چون تو را رحمی نباشد در درون	پس چه امیدستمان از تو كنون 
82.8 ما به امید توایم ای پیشوا	كه نبگذاری تو ما را در فنا
82.9 چون بیارایند روز حشر تخت	خود شفیع ما توئی آن روز سخت 
82.10 در چنان روز و شب بی زینهار	ما به اكرام توایم امیدوار
82.11 دست ما و دامن توست آن زمان	كه نماند هیچ مجرم را امان 
82.12 گفت پیغمبر كه روز رستخیز	كی گذارم مجرمان را اشك ریز ؟
82.13 * من شفیع عاصیان باشم به جان	تا رهانمشان ز اشكنجۀ گران 
82.14 عاصیان، واهل كبائر را به جهد	وا رهانم از عتاب نقض عهد
82.15 صالحان امتم خود فارغند	از شفاعتهای من روز گزند
82.16 بلكه ایشان را شفاعتها بود	گفتشان چون حكم نافذ میرود
82.17 هیچ وازر، وزر غیری برنداشت	من نیم وازر، خدایم بر فراشت 
82.18 آنكه بی وزر است، شیخ است ای جوان	در قبول حق چو اندر كف كمان 
82.19 شیخ كه بود؟ پیر، یعنی مو سپید	معنی این مو بدان ای نا امید
82.20 هست آن موی سیه هستی او	تا ز هستیش نماند تار مو
82.21 چونكه هستیش نماند، پیر اوست	گر سیه مو باشد او یا خود دو موست 
82.22 هست آن موی سیه وصف بشر	نیست آن مو موی ریش و موی سر
82.23 عیسی اندر مهد بر دارد نفیر	كه جوان ناگشته، ما شیخیم و پیر
82.24 گر رهید از بعض اوصاف بشر	شیخ نبود، كهل باشد ای پسر
82.25 چون یكی موی سیه كان وصف ماست	نیست بر وی شیخ و مقبول خداست 
82.26 چون بود مویش سپید، ار با خود است	او نه پیر است و، نه خاص ایزد است 
82.27 ور سر موئی ز وصفش باقی است	او نه از عرش خدا، آفاقی است
82.28 * ما همه امیدواران توایم	زیزه چین خوان و احسان توایم
82.29 * لیک با این جمله چون بی شفقتی	بهر فرزندان چرا بی رأفتی ؟
82.30 * یا مگر خود دل نمی سوزد تو را	باز گو ای شیخ، ما را ماجرا 

83. عذر گفتن شیخ بهر ناگریستن بر مرگ فرزندان خود
83.1 شیخ گفت او را: مپندار ای رفیق	كه ندارم رحم و مهر و دل شفیق 
83.2 بر همۀ كفار ما را رحمت است	گر چه جان جمله "كافر نعمت" است 
83.3 بر سگانم رحمت و بخشایش است	كه چرا از سنگهاشان مالش است ؟
83.4 آن سگی كه میگزد، گویم دعا	كه از این خو وارهانش، ای خدا
83.5 این سگان را هم در آن اندیشه دار	كه نباشند از خلایق سنگسار
83.6 زآن بیاورد انبیا را بر زمین	تا كندشان رحْمة للعالمین 
83.7 خلق را خواند سوی درگاه خاص	حق را خواند كه وافر كن خلاص 
83.8 جهد بنماید از این سو بهر پند	چون نشد گوید خدایا در مبند
83.9 رحمت جزوی بود مر عام را	رحمت كلی بود همّام را
83.10 رحمت جزوش قرین گشته به كل	رحمت دریاست هادیّ سبل 
83.11 رحمت جزوی، به كل پیوسته شو	رحمت كل را تو هادی بین و رو
83.12 تا كه جزو است او نداند راه بحر	هر غدیری را كند ز اشباه بحر
83.13 چون نداند راه یم، ره كی برد ؟	سوی دریا خلق را چون آورد ؟
83.14 متصل گردد به بحر، آنگاه او	ره برد تا بحر همچون سیل و جو
83.15 ور كند دعوت، به تقلیدی بود	نه از عیان و وحی و تأییدی بود
83.16 گفت: پس چون رحم داری بر همه	همچو چوپانی به گرد این رمه 
83.17 چون نداری نوحه بر فرزند خویش ؟	چون كه فصاد اجلشان زد به نیش 
83.18 چون گواه رحم، اشك دیده هاست	دیدۀ تو بی نم و گریه چراست ؟ 
83.19 * شیخ دانا زین عتابش گرم شد	در سخن یکباره بی آزرم شد
83.20 رو به زن كرد و بگفتش: ای عجوز	خود نباشد فصل دی، همچون تموز
83.21 جمله گر مردند ایشان گر حی اند	غایب و پنهان ز چشم دل كی اند ؟
83.22 من چو بینمشان معین پیش خویش	از چه رو، رو را كنم همچون تو ریش ؟
83.23 گر چه بیرونند از دور زمان	با من اند و گرد من بازی كنان 
83.24 گریه از هجران بود، یا از فراق	با عزیزانم وصالست و عناق 
83.25 خلق اندر خواب می بینندشان	من به بیداری همی بینم عیان 
83.26 زین جهان خود را دمی پنهان كنم	برگ حس را از درخت افشان كنم 
83.27 حس اسیر عقل باشد ای فلان	عقل اسیر روح باشد هم بدان 
83.28 دست بستۀ عقل را جان باز كرد	كارهای بسته را هم ساز كرد
83.29 حسها و اندیشه بر آب صفا	همچو خس بگرفته روی آب را
83.30 دست عقل آن خس به یك سو میبرد	آب پیدا میشود پیش خرد
83.31 خس بس انبه بود بر جو چون حباب	خس چو یك سو رفت، پیدا گشت آب 
83.32 چون كه دست عقل نگشاید خدا	خس فزاید از هوا بر آب ما
83.33 آب را هر دم كند پوشیده او	آن هوا خندان و گریان عقل تو
83.34 چونكه تقوی بست دو دست هوا	حق گشاید هر دو دست عقل را
83.35 پس حواس چیره محكومت شود	چون خرد سالار و مخدومت شود
83.36 حس را بی خواب، خواب اندر كند	تا كه غیبتها ز جان سر بر زند
83.37 هم به بیداری ببیند خوابها	هم ز گردون بر گشاید بابها

84. قصۀ خواندن شیخ ضریر مصحف را در رو و بینا شدن وقت قرائت
84.1 دید در ایام یک شیخ فقیر	مصحفی در خانۀ پیری ضریر
84.2 پیش او مهمان شد او وقت تموز	هر دو زاهد جمع گشته چند روز
84.3 گفت: اینجا ای عجب مصحف چراست ؟	چون كه نابیناست این درویش راست 
84.4 اندر این اندیشه تشویشش فزود	كه جز او را نیست اینجا باش و بود
84.5 اوست تنها مصحفی آویخته	من نیم گستاخ یا آمیخته 
84.6 تا بپرسم نی خمش صبری كنم	تا به صبری بر مرادی بر زنم 
84.7 صبر كرد و بود چندی در حرج	كشف شد كالصبر مفتاح الفرج 
84.8 * صبر گنجست ای برادر صبر کن	تا شفا یابی تو زین رنج کهن
84.9 * صبر سوی کشف هر سرّ رهبر است	صبر تلخ آمد بر   او شکر است

85. صبر كردن لقمان چون دید كه داود علیه السلام حلقه ها می ساخت از سؤال كردن با این نیت كه صبر از سؤال موجب فرج باشد
85.1 رفت لقمان سوی داود صفا	دید كاو میكرد ز آهن حلقه ها
85.2 جمله را با همدگر در میفکند	ز آهن و پولاد، آن شاه بلند
85.3 صنعت زرّاد او كم دیده بود	در عجب میماند و وسواسش فزود
85.4 كاین چه شاید بود؟ واپرسم از او	كه چه میسازی ز حلقۀ تو به تو؟
85.5 باز با خود گفت: صبر اولیتر است	صبر تا مقصود زوتر رهبر است 
85.6 چون نپرسی، زودتر كشفت شود	مرغ صبر از جمله پران تر بود
85.7 ور بپرسی دیرتر حاصل شود	سهل از بی صبریت مشكل شود
85.8 چونكه لقمان تن بزد اندر زمان	شد تمام از صنعت داود آن 
85.9 پس زره سازید و در پوشید او	پیش لقمان كریم صبر خو
85.10 گفت: این نیكو لباس است ای فتی	در مصاف و جنگ دفع زخم را
85.11 گفت لقمان: صبر هم نیكو دمیست	كه پناه و دافع هر جا غمیست 
85.12 صبر را با حق قرین كرد ای فلان	آخر "و العصر" را آگه بخوان 
85.13 صد هزاران كیمیا حق آفرید	كیمیایی همچو صبر آدم ندید

86. بقیۀ حكایت نابینا و مصحف خواندن او
86.1 مرد مهمان صبر كرد و ناگهان	كشف گشتش حال مشكل در زمان 
86.2 نیم شب آواز قرآن را شنید	جست از خواب آن عجایب را بدید
86.3 كه ز مصحف كور میخواند درست	گشت بی صبر و از او آن حال جست 
86.4 گفت: چون در چشمهایت نیست نور	چون همی بینی همی خوانی سطور؟
86.5 آنچه میخوانی بر آن افتاده ای	دست را بر حرف آن بنهاده ای 
86.6 اصبعت در سیر پیدا می كند	كه نظر بر حرف داری مستند
86.7 گفت: ای گشته ز جهل تن جدا	این، عجب میداری از صنع خدا ؟
86.8 من ز حق در خواستم: كای مستعان	بر قرائت من حریصم همچو جان 
86.9 نیستم حافظ، مرا نوری بده	در دو دیده، وقت خواندن بی گره 
86.10 باز ده دو دیده ام را آن زمان	كه بگیرم مصحف و خوانم عیان 
86.11 آمد از حضرت ندا: كای مرد كار	ای به هر رنجی به ما اومیدوار
86.12 حسن ظن است و امیدی خوش تو را	كه تو را گوید به هر دم برترآ
86.13 هر زمان كه قصد خواندن باشدت	یا ز مصحفها قرائت بایدت 
86.14 من در آن دم وادهم چشم تو را	تا فرو خوانی معظم جوهرا
86.15 همچنان كرد و هر آن گاهی كه من	واگشایم مصحف اندر خواندن 
86.16 آن خبیری كه نشد غافل ز كار	آن گرامی پادشاه و كردگار
86.17 باز بخشد بینشم آن شاه فرد	در زمان همچون چراغ شب نورد
86.18 زین سبب نبود ولی را اعتراض	هر چه بستاند، فرستد اعتیاض 
86.19 گر بسوزد باغت، انگورت دهد	در میان ماتمت سورت دهد
86.20 آن شل بی دست را دستی دهد	كان غمها را دل مستی دهد
86.21 لا نسلم و اعتراض از ما برفت	چون عوض می آید از مفقود زفت 
86.22 چونكه بی آتش مرا گرمی رسد	راضیم گر آتش ما را كشد
86.23 * چونکه بی چشمت ببخشد دیدنی	اینچنین کوریست چشم روشنی
86.24 بی چراغی چون دهد او روشنی	گر چراغت شد چه افغان می كنی ؟

87. صفت بعضی از اولیا كه راضیند به احكام قضای الهی و لابه نكنند كه این حكم را بگردان
87.1 بشنو اكنون قصۀ آن رهروان	كه ندارند اعتراضی در جهان 
87.2 ز اولیا اهل دعا خود دیگرند	كه گهی دوزند و گاهی می درند
87.3 قوم دیگر می شناسم ز اولیا	كه دهانشان بسته باشد از دعا
87.4 از رضا كه هست رام آن كرام	جستن دفع قضاشان شد حرام 
87.5 در قضا ذوقی همی بینند خاص	كفرشان آید طلب كردن خلاص 
87.6 حسن ظنی بر دل ایشان گشود	كه نپوشند از غمی جامۀ كبود
87.7 * هر چه آید پیش ایشان خوش بود	آب حیوان گردد از آتش بود
87.8 * زهر در حلقومشان شکر بود	سنگ اندر راهشان گوهر بود
87.9 * جملگی یکسان بودشان نیک و بد	از چه باشد این؟ ز حسن ظنّ خود
87.10 * کفر باشد نزدشان کردن دعا	کای اله از ما بگردان این قضا

88. سؤال كردن بهلول آن درویش را
88.1 گفت بهلول آن یكی درویش را	چونی ای درویش؟ واقف كن مرا
88.2 گفت: چون باشد كسی كه جاودان	بر مراد او رود كار جهان ؟
88.3 سیل و جوها بر مراد او روند	اختران زآنسو كه او خواهد شوند
88.4 زندگی و مرگ، سرهنگان او	بر مراد او روانه كو به كو
88.5 هر كجا خواهد فرستد تعزیت	هر كجا خواهد ببخشد تهنیت 
88.6 سالكان راه هم بر كام او	ماندگان از راه هم در دام او
88.7 هیچ دندانی نجنبد در جهان	بی رضا و امر آن فرمان روان 
88.8 * بی رضای او نیفتد هیچ برگ	بی قضای او نیاید هیچ مرگ
88.9 * بی مراد او نجنبد هیچ رگ	در جهان زاوج ثریا تا سمک
88.10 گفت: ای شه راست گفتی همچنین	در فر و سیمای تو پیداست این 
88.11 این و صد چندینی ای صادق، ولیك	شرح كن این را، بیان كن نیك نیك 
88.12 آنچنان كه فاضل و مرد فضول	از دل و از جان کند او را قبول 
88.13 آنچنانش شرح كن اندر كلام	كه از آن هم بهره یابد عقل عام 
88.14 ناطق كامل، چو خوان باشی بود	بر سر خوانش ز هر آشی بود
88.15 تا نماند هیچ مهمان بی نوا	هر كسی یابد غذای خود جدا
88.16 همچو قرآن كه به معنی هفت توست	خاص را و عام را مطعم در اوست 
88.17 گفت: این باری یقین شد پیش عام	كه جهان در امر یزدان است رام 
88.18 هیچ برگی در نیفتد از درخت	بی قضا و حكم آن سلطان بخت 
88.19 از دهان لقمه نشد سوی گلو	تا نگوید لقمه را حق "كادخلوا"
88.20 میل و رغبت، كان زمام آدمیست	جنبش آن رام امر آن غنیست 
88.21 در زمینها، وآسمانها ذره ای	پر نجنباند، نگردد پره ای 
88.22 جز به فرمان قدیم نافذش	شرح نتوان كرد و، جلدی نیست خوش 
88.23 كه شمرد برگ درختان را تمام ؟	بی نهایت كی شود در نطق رام ؟
88.24 این قدر بشنو كه چون كلی كار	می نگردد جز به امر كردگار
88.25 چون قضای حق رضای بنده شد	حكم او را بنده ای خواهنده شد
88.26 بی تكلف، نی پی مزد و ثواب	بلكه طبع او چنین شد مستطاب 
88.27 زندگی خود نخواهد بهر خود	بلکه خواهد از پی حکم احد
88.28 هر كجا امر قدم را مسلكیست	زندگی و مردگی پیشش یكیست 
88.29 بهر یزدان میزید، نی بهر گنج	بهر یزدان میمرد، نز خوف و رنج 
88.30 هست ایمانش برای خواه او	نه برای جنت و اشجار و جو
88.31 ترك كفرش هم برای حق بود	نی ز بیم آنكه در آتش رود
88.32 این چنین آمد ز اصل آن خوی او	نه ریاضت، نی به جست و جوی او
88.33 آنگهان خندد كه او بیند رضا	همچو حلوای شكر او را قضا
88.34 بنده ای كش خوی و خلقت این بود	نی جهان بر امر و فرمانش رود ؟
88.35 پس چرا لابه كند او یا دعا ؟	كه بگردان ای خداوند این قضا
88.36 مرگ او و مرگ فرزندان او	بهر حق پیشش چو حلوا در گلو
88.37 نزع فرزندان بر آن با وفا	چون قطایف پیش شیخ بی نوا
88.38 پس چرا گوید دعا ؟ الا مگر	در دعا بیند رضای دادگر
88.39 آن شفاعت وآن دعا نه از رحم خود	میكند آن بندۀ صاحب رشد
88.40 رحم خود را او همان دم سوختست	كه چراغ عشق حق افروختست 
88.41 دوزخ اوصاف او عشق است و او	سوخت مر اوصاف خود را مو به مو
88.42 هر طروقی این فروقی كی شناخت ؟	جز دقوقی کو در این دولت بتاخت 

89. قصۀ دقوقی و كراماتش
89.1 آن دقوقی داشت خوش دیباجه ای	عاشق و صاحب كرامت خواجه ای 
89.2 بر زمین می شد چو مه بر آسمان	شبروان را گشته زو روشن روان 
89.3 در مقامی مسكنی كم ساختی	كم دو روز اندر دهی انداختی 
89.4 گفت: در یك خانه گر باشم دو روز	عشق آن مسكن كند در من فروز
89.5 غرة المسكن أحاذرها أنا	انقلی یا نفس سافر للغنا
89.6 لا أعود خلق قلبی بالمكان	كی یكون خالصا فی الامتحان 
89.7 روز اندر سیر بد، شب در نماز	چشم اندر شاه باز او همچو باز
89.8 منقطع از خلق نی، از بد خوئی	منفرد از مرد و زن نی، از دوئی 
89.9 مشفقی بر خلق نافع همچو آب	خوش شفیعی و دعایش مستجاب 
89.10 نیك و بد را مهربان و مستقر	بهتر از مادر، شهی تر از پدر
89.11 گفت پیغمبر: شما را ای مهان	چون پدر هستم شفیق و مهربان 
89.12 زآن سبب كه جمله اجزای منید	جزو را از كل چرا بر می كنید ؟
89.13 جزو از كل قطع شد بی كار شد	عضو از تن قطع شد مردار شد
89.14 تا نپیوندد به كل بار دگر	مرده باشد نبودش از جان خبر
89.15 ور بجنبد نیست خود او را سند	عضو نو ببریده هم جنبش كند
89.16 جزو ازین كل گر برد یك سو رود	این نه آن كل است كاو ناقص شود
89.17 قطع و وصل او نیاید در مقال	چیز ناقص گفته شد بهر مثال 
89.18 مر علی را بر مثالی شیر خواند	شیر مثل او نباشد، گر چه راند

90. باز گشتن به قصۀ دقوقی
90.1 از مثال و مثل و فرق آن بران	جانب قصۀ دقوقی، ای جوان 
90.2 آنكه در فتوی امام خلق بود	گوی تقوی از فرشته میربود
90.3 آنكه اندر سیر مه را مات كرد	هم ز دین داری او دین رشك خورد
90.4 با چنین تقوی و اوراد و قیام	طالب خاصان حق بودی مدام 
90.5 در سفر معظم مرادش آن بدی	كه دمی بر بندۀ خاصی زدی 
90.6 این همی گفتی چو می رفتی به راه	كن قرین خاصگانم ای اله 
90.7 یا رب آنها را كه بشناسد دلم	بندۀ بسته میان و، مقبلم 
90.8 وانكه نشناسد، تو ای یزدان جان	بر من محجوبشان كن مهربان 
90.9 حضرتش گفتی كه: ای صدر مهین	این چه عشق است و چه استسقاست این ؟ 
90.10 مهر من داری، چه میجویی دگر ؟	چون خدا با توست، چه جوئی بشر ؟
90.11 او بگفتی: یا رب، ای دانای راز	تو گشودی در دلم راه نیاز
90.12 در میان بحر اگر بنشسته ام	طمع در آب سبو هم بسته ام 
90.13 همچو داودم، نود نعجه مراست	طمع در نعجۀ حریفم هم بجاست 
90.14 حرص اندر عشق تو فخر است و جاه	حرص اندر غیر تو ننگ و تباه 
90.15 شهوت و حرص نران پیشی بود	و آن  حیزان ننگ و بد كیشی بود
90.16 حرص مردان از ره پیشی بود	در مخنث حرص سوی پس رود
90.17 آن یكی حرص، از كمال مردی است	و آن دگر حرص، افتضاح و سردی است 
90.18 آه، سرّی هست اینجا بس نهان	كه سوی خضری شود موسی دوان 
90.19 همچو مستسقی كز آبش سیر نیست	بر هر آنچه یافتی، بالله مایست 
90.20 * چون گذشتی، زان یکی، نو تر رسد	آن یکی بالاتر از وی در رسد
90.21 بی نهایت حضرت است این بارگاه	صدر را بگذار، صدر توست راه 

91. سرّ طلب كردن موسی خضر را با كمال نبوت و قربت
91.1 از كلیم حق بیاموز ای كریم	بین چه می گوید ز مشتاقی كلیم 
91.2 با چنین جاه و چنین پیغمبری	طالب خضرم، ز "خودبینی"،  بری 
91.3 موسیا تو قوم خود را هشته ای	در پی نیكوئیی سر گشته ای ؟ 
91.4 كیقبادی، رسته از خوف و رجا	چند گردی؟ چند جویی ؟ تا كجا ؟
91.5 آن  تو با توست و، تو واقف بر این	آسمانا، چند پیمائی زمین ؟ 
91.6 گفت موسی: این ملامت كم كنید	آفتاب و ماه را ره كم زنید
91.7 میروم تا مجمع البحرین من	تا شوم مصحوب سلطان زمن 
91.8 اجعل الخضر لأمری سببا	ذاك أو أمضی و أسری حقبا
91.9 سالها پرّم، به پرّ و بالها	سالها چه بود؟ هزاران سالها
91.10 میروم یعنی نمی ارزد، بدان	عشق جانان كم مدان از عشق نان 
91.11 این سخن پایان ندارد ای عمو	داستان آن دقوقی بازگو

92. باز گشتن به قصۀ دقوقی
92.1 آن دقوقی رحمة الله علیه	گفت سافرت مدی فی خافقیه 
92.2 سال و مه رفتم سفر از عشق ماه	بی خبر از راه و، حیران در اله 
92.3 پا برهنه رفته ام بر خار و سنگ	گفت: من حیرانم و بی خویش و دنگ 
92.4 تو مبین این پایها را بر زمین	زانكه بر دل میرود عاشق یقین 
92.5 از ره و منزل ز كوتاه و دراز	دل چه داند؟ کاوست مست دلنواز
92.6 این دراز و كوته اوصاف تن است	رفتن ارواح، دیگر رفتن است 
92.7 تو سفر كردی ز نطفه تا به عقل	نی به گامی بود منزل، نی به نقل 
92.8 سیر جان بی چون بود در دور و دیر	جسم ما از جان بیاموزید سیر
92.9 * سیر جان هر کس نه بیند، جان من	لیک سیر جسم باشد بر علن
92.10 سیر جسمانه رها كرد او كنون	میرود بی چون نهان در شكل چون 
92.11 گفت: روزی میشدم مشتاق وار	تا ببینم در بشر انوار  یار
92.12 تا ببینم قلزمی  در قطره ای	آفتابی درج اندر ذره ای 
92.13 چون رسیدم سوی یك ساحل به گام	بود بیگه گشته روز و وقت شام 

93. نمودن مثال هفت شمع سوی ساحل
93.1 هفت شمع از دور دیدم ناگهان	اندر آن ساحل شتابیدم بدان 
93.2 نور شعلۀ هر یكی شمعی از آن	بر شده خوش تا عنان آسمان 
93.3 خیره گشتم، خیرگی هم خیره گشت	موج حیرت عقل را از سر گذشت 
93.4 کاین چگونه شمعها افروختست ؟	وین دو دیدۀ خلق از اینها دوختست 
93.5 خلق جویان چراغی گشته بود	پیش آن شمعی كه بر مه میفزود
93.6 چشم بندی بد عجب بر دیده ها	بندشان میكرد یهْدی منْ یشاء

94. شدن آن هفت شمع بر مثال یك شمع
94.1 باز میدیدم كه میشد هفت یك	نور او بشکافتی جیب فلك 
94.2 باز آن یك بار دیگر هفت شد	مستی و حیرانی من زفت شد
94.3 اتصالاتی میان شمعها	كه نیاید بر زبان و گفت ما
94.4 آنكه یك دیدن  كند ادراك آن	سالها نتوان نمودن از زبان 
94.5 آنكه یك دم بیندش ادراك هوش	سالها نتوان شنودن آن بگوش 
94.6 چونكه پایانی ندارد رو الیك	زانكه لا أحصی ثناء ما علیك 
94.7 پیشتر رفتم دوان، كان شمعها	تا چه چیز است از نشان كبریا
94.8 میشدم مدهوش و بی خویش و خراب	تا بیفتادم ز تعجیل و شتاب 
94.9 ساعتی بیعقل و بیهوش اندر این	اوفتادم بر سر خاك زمین 
94.10 باز با هوش آمدم، برخاستم	در روش گوئی نه سر، نه پاستم 

95. نمودن آن شمعها در نظر آن شیخ هفت مرد
95.1 هفت شمع اندر نظر شد هفت مرد	نورشان میشد به سقف لاجورد
95.2 پیش آن انوار، نور  روز درد	از صلابت نورها را می سترد
95.3 * باز حیران گشتم اندر صنع رب	کاینچنین چون شد؟ چگونه است؟ ای عجب
95.4 * پیشتر رفتم که نیکو بنگرم	تا چه حالست اینکه میگردد سرم

96. باز نمودن آن هفت مرد، هفت درخت
96.1 باز هر یك مرد شد شكل درخت	چشمم از سبزی ایشان نیك بخت 
96.2 ز انبهی برگ پیدا نیست شاخ	برگ هم، گم گشته از میوۀ فراخ 
96.3 هر درختی شاخ بر سدره زده	سدره چبود؟ از خلا بیرون شده 
96.4 بیخ هر یك رفته در قعر زمین	زیرتر از گاو و ماهی بد یقین 
96.5 بیخشان از شاخ، خندان روی تر	عقل از آن اشكالشان، زیر و زبر
96.6 میوه ای كه بر شكافیدی عیان	همچو آب از میوه جستی نور آن

97. مخفی بودن آن درختان از چشم خلق
97.1 این عجب تر كه بر ایشان می گذشت	صد هزاران خلق از صحرا و دشت 
97.2 ز آرزوی سایه، جان می باختند	از گلیمی سایه بان می ساختند
97.3 سایۀ آن را نمی دیدند هیچ	صد تفو بر دیده های پیچ پیچ 
97.4 ختم كرده قهر حق بر دیده ها	كه نبیند ماه را، بیند سها
97.5 ذره ای را بیند و، خورشید نی	لیك از لطف و كرم نومید نی 
97.6 كاروانها بی نوا وین میوه ها	پخته میریزد، چه سحر است ای خدا ؟
97.7 سیب پوسیده همی چیدند خلق	درهم افتاده به یغما خشك حلق 
97.8 گفته هر برگ و شكوفۀ آن غصون	دم به دم "یا لیت قوْمی یعلمون" 
97.9 بانگ می آمد ز سوی هر درخت	"سوی ما آئید خلق شور بخت" 
97.10 بانگ می آمد ز غیرت بر شجر	"چشمشان بستیم كلا لا وزر"
97.11 گر كسی میگفتشان: كاین سو روید	تا از این اشجار مستسعد شوید
97.12 جمله میگفتند: كاین مسكین مست	از  قضاء الله،  دیوانه شدست 
97.13 مغز این مسكین ز سودای دراز	وز ریاضت گشته فاسد چون پیاز
97.14 او عجب میماند: یا رب حال چیست ؟	خلق را این پردۀ اضلال چیست ؟
97.15 خلق گوناگون با صد رای و عقل	یك قدم آن سو نمی آرند نقل 
97.16 عاقلان و زیركانشان از نفاق	گشته منكر، این چنین باغی و، عاق 
97.17 یا منم دیوانه و خیره شده	دیو بر من غالب و چیره شده  
97.18 چشم میمالم به هر لحظه، كه من	خواب بینم یا خیال اندر زمن 
97.19 خواب چه بود؟ بر درختان میروم	میوه هاشان میخورم، چون نگروم ؟ 
97.20 باز چون من بنگرم در منكران	كه همی گیرند از این بستان، كران 
97.21 با كمال احتیاج و افتقار	ز آرزوی نیم غوره، جان سپار
97.22 ز اشتیاق و حرص  یك برگ درخت	میزنند این بی نوایان آه سخت 
97.23 در هزیمت زین درخت و زین ثمار	این خلایق صد هزار اندر هزار
97.24 باز می گویم: عجب من بیخودم	دست بر شاخ خیالی در زدم 
97.25 هین بخوان "ما اسْتیأس الرّسل" ای عمو	تا یظنوا أنّهمْ قدْ كذبوا
97.26 این قرائت خوان به تخفیف كذب	این بود كه خویش بیند محتجب 
97.27 در گمان افتاد جان انبیا	ز اتفاق منكری اشقیا
97.28 جاء هم بعد التشكك نصرنا	تركشان گو، بر درخت جان برآ
97.29 میخور و میده بدان، كش روزی است	هر دم و هر لحظه سحر آموزی است 
97.30 خلق گویان: ای عجب این بانگ چیست ؟	چونكه صحرا از درخت و بر تهیست 
97.31 گیج گشتیم از دم سودائیان	كه به نزدیك شما باغ است و خوان 
97.32 چشم می مالیم کاینجا باغ نیست	یا بیابانیست، یا مشكل رهیست 
97.33 ای عجب چندین دراز این ماجرا	چون بود بیهوده و هزل و خطا ؟
97.34 من همی گویم چو ایشان: ای عجب	این چنین مهری چرا زد صنع رب ؟
97.35 زین تنازعها محمد در عجب	در تعجب نیز مانده بو لهب 
97.36 زین عجب تا آن عجب فرقیست ژرف	تا چه خواهد كرد سلطان شگرف 
97.37 ای دقوقی تیزتر ران، هین خموش	چند گویی چند؟ چون قحط است گوش 

98. یك درخت شدن آن هفت درخت
98.1 گفت: راندم پیشتر من نیك بخت	باز شد آن هفت جمله یك درخت 
98.2 هفت میشد، فرد میشد هر دمی	من چسان می گشتم از حیرت همی 
98.3 بعد از آن دیدم درختان در نماز	صف كشیده چون جماعت كرده ساز
98.4 یك درخت از پیش مانند امام	دیگران اندر پس او در قیام 
98.5 آن قیام و آن ركوع و آن سجود	از درختان بس شگفتم مینمود
98.6 یاد كردم قول حق را آن زمان	گفت: النجم و شجر را یسجدان 
98.7 این درختان را نه زانو نه میان	این چه ترتیب نماز است آن چنان ؟
98.8 آمد الهام خدا: كای با فروز	این عجب داری ز كار ما هنوز ؟

99. هفت مرد شدن آن هفت درخت
99.1 بعد دیری گشته آنها هفت مرد	جمله در قعده پی یزدان فرد
99.2 چشم میمالم كه آن هفت ارسلان	تا كیانند و چه دارند از جهان ؟
99.3 چون به نزدیكی رسیدم من ز راه	كردم ایشان را سلام از انتباه 
99.4 قوم گفتندم جواب آن سلام	ای دقوقی مفخر و تاج كرام 
99.5 گفتم: آخر چون مرا بشناختند ؟	پیش از این بر من نظر ننداختند ؟
99.6 از ضمیر من بدانستند زود	یكدگر را بنگریدند از فرود
99.7 پاسخم دادند: كای جان عزیز	چون بپوشیدست اینها بر تو نیز ؟
99.8 بر دلی كاو در تحیر با خداست	كی شود پوشیده راز چپ و راست ؟
99.9 گفتم: از سوی حقایق بشكفید	چون ز اسم حرف رسمی واقفند
99.10 این سخن چون آمد از من در خطاب	آن شهان در حال گفتندم جواب
99.11 گفت: اگر اسمی شود غیب از ولی	آن ز استغراق دان، نز جاهلی 
99.12 بعد از آن گفتند: ما را آرزوست	اقتدا كردن به تو ای پاك دوست 
99.13 گفتم: آری، لیك یك ساعت كه من	مشكلاتی دارم از دور زمن 
99.14 تا شود آن حل به صحبتهای پاك	كه به صحبت روید انگوری ز خاك 
99.15 دانۀ پر مغز با خاك دژم	خلوتی و صحبتی كرد از كرم 
99.16 خویشتن در خاك كلی محو كرد	تا نماندش رنگ و بو و سرخ و زرد
99.17 از پس آن محو، قبض او نماند	بر گشاد و بسط شد، مركب براند
99.18 پیش اصل خویش چون بی خویش شد	رفت صورت، جلوۀ معنیش شد
99.19 سر چنین كردند، هین فرمان تو راست	تفّ دل، زآن سر چنین كردن، بخاست 
99.20 ساعتی با آن گروه مجتبی	چون مراقب گشتم و از خود جدا
99.21 هم در آن ساعت، ز ساعت رست جان	زانكه ساعت پیر گرداند جوان 
99.22 جمله تلوینها، ز ساعت خاستست	رست از تلوین كه از ساعت برست 
99.23 چون ز ساعت، ساعتی بیرون شوی	"چون"  نماند، محرم "بیچون" شوی 
99.24 * ساعتی بیرون شو از ساعت، دلا	تا ز "چونی"  وارهی و از چرا
99.25 ساعت از بی ساعتی آگاه نیست	زآنكه آن سو جز تحیر راه نیست 
99.26 هر نفر را بر طویلۀ خاص او	بسته اند اندر جهان جستجو
99.27 منتصب بر هر طویله رایضی	جز به دستوری نیاید رافضی 
99.28 از هوس از یک طویله گر رود	در طویلۀ دیگری اندر شود
99.29 * از هوس گر از طویله بگسلد	در طویلۀ دیگران سر بر کند
99.30 در زمان آخورچیان کز حق خوشند	گوشۀ افسار او آن سو كشند 
99.31 حافظان را گر نبینی، ای عیار	اختیارت را ببین، بی اختیار
99.32 اختیاری میكنی و دست و پا	بر گشا دستت، چرا حبسی چرا ؟
99.33 روی در انكار حافظ برده ای	نام تهدیدات نفسش كرده ای 

100. پیش رفتن دقوقی به امامت
100.1 این سخن پایان ندارد تیز رو	هین نماز آمد، دقوقی پیش رو
100.2 این یگانه، هین دوگانه برگزار	تا مزین گردد از تو روزگار
100.3 ای امام  چشم روشن، اصلا	چشم روشن باید اندر پیشوا
100.4 در شریعت هست مكروه ای كیا	در امامت پیش كردن كور را
100.5 گر چه حافظ باشد و چست و فقیه	چشم روشن به، و گر باشد سفیه 
100.6 كور را پرهیز نبود از قذر	چشم باشد اصل پرهیز و حذر
100.7 او پلیدی را نبیند در عبور	* هیچ مومن را مبادا چشم كور
100.8 کوری باطن بود کان شروز *	زآنکه اندر فعل و قولش نیست نور
100.9 كور ظاهر در نجاسۀ ظاهر است	كور باطن در نجاسات سر است 
100.10 این نجاسۀ ظاهر از آبی رود	آن نجاسۀ باطن افزون می شود
100.11 جز به آب چشم نتوان شستن آن	چون نجاسات بواطن شد عیان 
100.12 چون نجس خواندست كافر را خدا	آن نجاست نیست بر ظاهر ورا
100.13 ظاهر كافر ملوث نیست زین	آن نجاست هست در اخلاق و دین 
100.14 این نجاست بویش آید بیست گام	و آن نجاست بویش از ری تا به شام 
100.15 بلكه بویش آسمانها بر رود	بر دماغ حور و رضوان بر شود
100.16 آنچه میگویم به قدر فهم توست	مردم اندر حسرت فهم درست 
100.17 فهم آب است و وجود تن سبو	چون سبو بشكست ریزد آب از او
100.18 این سبو را پنج سوراخست ژرف	اندر او نه آب ماند خود نه برف 
100.19 أمر غضوا غضة أبصاركم	هم شنیدی راست ننهادی تو سم 
100.20 از دهانت نطق، فهمت را برد	گوش چون زنگست فهمت را خورد
100.21 همچنین سوراخهای دیگرت	می كشاند آب فهم مضمرت 
100.22 گر ز دریا آب را بیرون كنی	بی عوض آن بحر را هامون كنی 
100.23 بیگه است، ار نه بگویم حال را	مدخل اعواض را، و ابدال را
100.24 كان عوضها و بدلها بحر را	از كجا آید؟ ز بعد خرجها
100.25 صد هزاران جانور زو میخورند	ابرها هم از برونش میبرند
100.26 باز دریا آن عوضها میكشد	از كجا؟ دانند اصحاب رشد
100.27 قصه ها آغاز كردیم از شتاب	ماند بی مخلص درون این كتاب 
100.28 ای ضیاء الحق حسام الدین راد	كه فلك و اركان چو تو شاهی نزاد
100.29 تو به نادر آمدی در جان و دل	ای دل و جان از قدوم تو خجل 
100.30 چند كردم مدح قوم ما مضی	قصد من ز آنها تو بودی ز اقتضا
100.31 خانۀ خود را شناسد خود دعا	تو به نام هر كه خواهی كن ثنا
100.32 بهر كتمان مدیح از نا محل	حق نهادست این حكایات و مثل 
100.33 حق پذیرد، كسره را دارد معاف	كز دو دیدۀ كور، دو قطره كفاف 
100.34 گر چه آن مدح از تو هم آمد خجل	لیك بپذیرد خدا جهد المقل 
100.35 مرغ و ماهی داند آن ابهام را	كه ستودم مجمل این خوش نام را
100.36 تا بر او آه حسودان كم وزد	تا خیالش را به دندان كم گزد
100.37 خود خیالش را كجا یابد حسود ؟	در وثاق موش، طوطی كی غنود ؟
100.38 آن خیال او، بود از احتیال	موی ابروی وی است آن، نی هلال 

101. پیش رفتن دقوقی به امامت آن قوم
101.1 مدح تو گویم برون از پنج و هفت	بر نویس اكنون، دقوقی پیش رفت 
101.2 در تحیات و سلام الصالحین	مدح جملۀ انبیا آمد عجین 
101.3 مدحها شد جملگی آمیخته	كوزه ها در یك لگن در ریخته 
101.4 زآنكه خود ممدوح جز یك بیش نیست	كیشها زین روی، جز یك كیش نیست 
101.5 دان كه هر مدحی به نور حق رود	بر صور و اشخاص عاریت بود
101.6 مدحها جز مستحق را كی كنند ؟	لیك بر پنداشت گمره میشوند
101.7 همچو نوری تافته بر حائطی	حائط، آن انوار را چون رابطی 
101.8 لاجرم چون سایه سوی اصل راند	ضال، مه گم كرد و، ز استایش بماند
101.9 یا ز چاهی عكس ماهی وانمود	سر به چه در كرد و آن را می ستود
101.10 در حقیقت مادح ماه است او	گر چه جهل او بعكسش كرد رو
101.11 مدح او مه راست، نی آن عكس را	كفر شد آن، چون غلط شد ماجرا
101.12 كز شقاوت گشت گمره آن دلیر	مه به بالا بود، او پنداشت زیر
101.13 زین بتان، خلقان پریشان میشوند	شهوتی رانده، پشیمان میشوند
101.14 زانكه شهوت با خیالی راندند	وز حقیقت دور و بس واماندند 
101.15 با خیالی میل تو چون پر بود	تا بدان پر بر حقیقت، بر شود
101.16 چون براندی شهوتی پرّت بریخت	لنگ گشتی، وآن خیال از تو گریخت 
101.17 پر نگه دار و چنین شهوت مران	تا پر میلت برد سوی جنان 
101.18 خلق پندارند عشرت میكنند	بر خیالی پرّ خود بر می كنند
101.19 وام دار شرح این امر آمدم	مهلتم ده معسرم ز آن تن زدم 

102. اقتدا كردن قوم از پس دقوقی
102.1 باز گردم زآنکه قصه شد دراز	وقت تنگ و، قوم موقوف نماز
102.2 پیش در شد آن دقوقی در نماز	قوم همچون اطلس آمد، او طراز
102.3 اقتدا كردند آن شاهان قطار	در پی آن مقتدای نامدار
102.4 چونكه با تكبیرها مقرون شدند	همچو قربان، از جهان بیرون شدند
102.5 معنی تكبیر این است ای امیم	كای خدا، پیش تو ما قربان شدیم 
102.6 وقت ذبح، الله اكبر میكنی	همچنین در ذبح نفس كشتنی 
102.7 گوی "الله اکبر" و این شوم را	سر ببر تا وارهد جان از فنا
102.8 * تن چو اسماعیل و جان همچون خلیل	كرد جان تكبیر بر جسم نبیل 
102.9 گشت كشته تن ز شهوتها و آز	شد به بسم الله، بسمل در نماز
102.10 چون قیامت، پیش حق، صفها زده	در حساب و در مناجات آمده 
102.11 ایستاده پیش یزدان اشك ریز	بر مثال راست خیز رستخیز
102.12 حق همی گوید: چه آوردی مرا ؟	اندر این مهلت كه دادم من تو را
102.13 عمر خود را در چه پایان برده ای ؟	قوت و قوّت در چه فانی كرده ای؟ 
102.14 گوهر دیده كجا فرسوده ای ؟	پنج حس را در كجا پالوده ای ؟ 
102.15 گوش وچشم و هوش و گوهرهای عرش	خرج كردی، چه خریدی تو ز فرش ؟
102.16 دست و پا دادمت چون بیل و كلند	من ببخشیدم، ز خود آن كی شدند ؟
102.17 همچنین پیغامهای دردناک	صد هزاران آید از یزدان پاک 
102.18 در قیام، این گفتها دارد رجوع	و ز خجالت شد دو تا اندر ركوع 
102.19 * قوت استادن از خجلت نماند	در ركوع از شرم تسبیحی بخواند
102.20 ایستادن را نمانده قوتی	در رکوع آید ز شرم او ساعتی
102.21 باز فرمان میرسد بردار سر	از ركوع و پاسخ حق بر شمر
102.22 سر بر آرد از ركوع آن شرمسار	باز اندر رو فتد آن خام كار
102.23 باز فرمان آیدش بردار سر	از سجود و، واده از كرده خبر
102.24 سر بر آرد او دگر ره شرمسار	اندر افتد باز در رو همچو مار
102.25 باز گوید سر بر آر و باز گو	كه بخواهم جست از تو مو بمو
102.26 قوّت پا ایستادن نبودش	كه خطاب هیبتی بر جان زدش 
102.27 پس نشیند قعده ز آن بار گران	حضرتش گوید: سخن گو با بیان 
102.28 نعمتت دادم، بگو شكرت چه بود ؟	دادمت سرمایه، هین بنمای سود
102.29 * چون نه سرمایه بود او را نه سود	شافعی خواهد که آرد عذر زود

103. بیان اشارت سلام سوی دست راست در قیامت از هیبت محاسبۀ حق و از انبیا استعانت و شفاعت خواستن
103.1 رو به دست راست آرد در سلام	سوی جان انبیا و آن كرام 
103.2 یعنی ای شاهان شفاعت، كاین لئیم	سخت در گل ماندش پا و گلیم 
103.3 انبیا گویند: روز چاره رفت	چاره آنجا بود و دست افراز زفت 
103.4 مرغ بی هنگامی، ای بد بخت، رو	ترك ما گو، خون ما اندر مشو
103.5 رو بگرداند به سوی دست چپ	در تبار و خویش، گویندش كه خب 
103.6 هین جواب خویش گو با كردگار	ما كه ایم، ای خواجه دست از ما بدار
103.7 نی ازین سو، نی از آن سو چاره شد	جان آن بیچاره دل صد پاره شد
103.8 از همه نومید گردد آن دغا	پس بر آرد هر دو دست اندر دعا
103.9 كز همه نومید گشتم ای خدا	اول و آخر توئی و منتها
103.10 معنی تسلیم این ای مقتدی	که تو ای حق هادی و ما مهتدی
103.11 هر چه فرمائی تو، منقادیم ما	با قضای جرم هم شادیم ما
103.12 در نماز، این خوش اشارتها ببین	تا بدانی كاین بخواهد شد یقین 
103.13 هست امیدی که عنایت در رسد	گردد او ایمن ز "حبل من مسد"
103.14 بچه بیرون آر، از بیضۀ نماز	سر مزن چون مرغ، بی تعظیم و ساز

104. شنیدن دقوقی در میان نماز افغان اهل كشتی را در غرق شدن
104.1 آن دقوقی در امامت كرد ساز	اندر آن ساحل در آمد در نماز
104.2 و آن جماعت در پی او در قیام	اینت زیبا قوم و بگزیده امام 
104.3 ناگهان چشمش سوی دریا فتاد	چون شنید از سوی دریا، داد داد
104.4 در میان موج دید او كشتئی	در قضا و در بلا و زشتئی 
104.5 هم شب و هم ابر و هم موج عظیم	این سه تاریكی و، از غرقاب بیم 
104.6 تند بادی همچو عزرائیل خاست	موجها آشوفت اندر چپ و راست 
104.7 اهل كشتی از مهابت كاسته	نعره  و واویلها برخاسته 
104.8 دستها در نوحه بر سر میزدند	كافر و ملحد همه مخلص شدند
104.9 با خدا با صد تضرع آن زمان	عهدها و نذرها كرده به جان 
104.10 سر برهنه در سجود، آنها كه هیچ	رویشان قبله ندید از پیچ پیچ 
104.11 گفته كه: بی فایدست این بندگی	آن زمان دیده در آن صد زندگی 
104.12 از همه امید ببریده تمام	دوستان و خال و عم، بابا و مام 
104.13 زاهد و فاسق شد آن دم متقی	همچو در هنگام جان كندن، شقی 
104.14 نی ز چپشان چاره بود و نی ز راست	حیله ها چون مرد، هنگام دعاست 
104.15 در دعا ایشان و در زاری و آه	بر فلك ز ایشان شده دود سیاه 
104.16 دیو آن دم از عداوت تیز بین	بانگ زد: كای سگ پرستان لعین 
104.17 مرگ و جسك ای اهل انكار و نفاق	عاقبت خواهد بدن این اتفاق 
104.18 چشمتان تر باشد از بعد خلاص	كه شوید از بهر شهوت دیو خاص 
104.19 یادتان ناید كه روزی در خطر	دستتان بگرفت یزدان از قدر
104.20 این همی آمد ندا از دیو، لیك	این سخن را نشنود جز گوش  نیك 
104.21 راست فرمودست با ما مصطفی	قطب و شاهنشاه و دریای صفا
104.22 كانچه جاهل دید خواهد عاقبت	عاقلان بینند ز اول مرتبت 
104.23 كارها ز آغاز از غیب است و سرّ	عاقل اول دید و آخر آن مصر
104.24 اولش پوشیده باشد، آخرش	عاقل و، جاهل ببیند ظاهرش 
104.25 گر نبینی واقعۀ غیب، ای عنود	حزم را سیلاب كی اندر ربود ؟

105. تصوّرات مرد حازم
105.1 حزم چه بود؟ بد گمانی در جهان	دم به دم دیدن بلای ناگهان 
105.2 آنچنان كه ناگهان شیری رسید	مرد را بربود و در بیشه كشید
105.3 او چه اندیشد در آن بردن؟ ببین	تو همان اندیش، ای استاد دین 
105.4 میكشد شیر قضا در بیشه ها	جان ما مشغول كار و پیشه ها
105.5 آنچنان كز فقر می ترسند خلق	زیر آب شور رفته تا به حلق 
105.6 گر بترسندی از آن فقر آفرین	گنجهاشان كشف گشتی در زمین 
105.7 جمله شان از خوف غم در عین غم	در پی هستی فتاده در عدم 

106. دعا و شفاعت دقوقی در خلاص كشتی
106.1 چون دقوقی آن قیامت را بدید	رحم او جوشید و اشك او دوید
106.2 گفت: یا رب، منگر اندر فعلشان	دستشان گیر، ای شه نیكو نشان 
106.3 خوش سلامتشان به ساحل باز بر	ای رسیده دست تو در بحر و بر
106.4 ای كریم و ای رحیم سرمدی	در گذار از بد سگالان این بدی 
106.5 ای بداده رایگان صد چشم و گوش	نی ز رشوت بخش كرده عقل و هوش 
106.6 بیش از استحقاق بخشیده عطا	دیده از ما جمله كفران و خطا
106.7 ای عظیم، از ما گناهان عظیم	تو توانی عفو كردن در حریم 
106.8 ما ز حرص و آز خود را سوختیم	وین دعا را هم ز تو آموختیم 
106.9 حرمت آن كه دعا آموختی	در چنین ظلمت چراغ افروختی 
106.10 * دست گیر و، ره نما، توفیق ده	جرم بخش و، عفو کن، بگشا گره
106.11 همچنین میرفت بر لفظش دعا	آن زمان چون مادران با وفا
106.12 اشك میرفت از دو چشمش، و آن دعا	بی خود از وی، می برآمد بر سما
106.13 آن دعای بیخودان، خود دیگر است	آن دعا ز او نیست، گفت داور است 
106.14 آن دعا حق میكند چون او فناست	آن دعا و آن اجابت از خداست 
106.15 واسطۀ مخلوق نی اندر میان	بی خبر ز آن لابه كردن جسم و جان 
106.16 بندگان حق رحیم و بردبار	خوی حق دارند در اصلاح كار
106.17 مهربان، بی رشوتان، یاری گران	در مقام سخت و در روز گران 
106.18 هین بجو این قوم را ای مبتلا	هین غنیمت دارشان پیش از بلا
106.19 رست كشتی از دم آن پهلوان	و اهل كشتی را به جهد خود گمان 
106.20 كه مگر بازوی ایشان در حذر	بر هدف انداخت تیری از هنر
106.21 پا رهاند روبهان را در شكار	و آن ز دم دانند روباهان غرار
106.22 عشقها با دمّ خود بازند كاین	میرهاند جان ما را در كمین 
106.23 * از ضلالت بوسه ها بر دم دهند	رقص گیرند و ز شادی برجهند
106.24 روبها، پا را نگه دار از كلوخ	پا چو نبود دم چه سود؟ ای چشم شوخ 
106.25 ما چو روباهان و پای ما  كرام	میرهانند از بلاهامان مدام 
106.26 حیلۀ باریك ما چون دمّ ماست	عشقها بازیم با دم چپ و راست 
106.27 دم بجنبانیم ز استدلال و مكر	تا كه حیران ماند از ما زید و بكر
106.28 طالب حیرانی خلقان شدیم	دست طمع اندر الوهیت زدیم 
106.29 تا به افسون مالك دنیا شویم	این نمی بینیم ما كاندر گویم 
106.30 در گوی و، در چهی، ای قلتبان	دست وادار از سبال دیگران 
106.31 چون به بستانی رسی زیبا و خوش	بعد از آن دامان خلقان گیر و كش 
106.32 ای مقیم حبس چار و پنج و شش	نغز جائی، دیگران را هم بكش 
106.33 ای چو خربنده حریف كون خر	بوسه گاهی یافتی، ما را ببر
106.34 چون ندادت بندگی دوست دست	میل شاهی از كجایت خاستست ؟ 
106.35 در هوای آنكه گویندت زهی	بسته ای بر گردن جانت زهی 
106.36 روبها این دمّ حیلت را بهل	وقف كن دل بر خداوندان دل 
106.37 در پناه شیر، كم ناید كباب	روبها، تو سوی جیفه كم شتاب 
106.38 تو دلا، منظور حق آنگه شوی	كه چو جزوی سوی كلّ خود روی 
106.39 حق همی گوید: نظرمان بر دل است	نیست بر صورت، كه آن آب و گل است 
106.40 تو همی گوئی: مرا دل نیز هست	دل فراز عرش باشد، نی به پست 
106.41 در گل تیره، یقین هم آب هست	لیك ز آن آبت نشاید آب دست 
106.42 زانكه گر آب است، مغلوب گل است	پس دل خود را مگو كاین هم دل است 
106.43 آن دلی كز آسمانها برتر است	آن دل ابدال، یا پیغمبر است 
106.44 پاك گشته آن ز گل، صافی شده	در فزونی آمده، وافی شده 
106.45 ترك گل كرده، سوی بحر آمده	رسته از زندان گل، بحری شده 
106.46 آب ما محبوس گل ماندست هین	"بحر رحمت"، جذب كن ما را ز طین 
106.47 بحر گوید: من تو را در خود كشم	لیك میلافی كه من آب خوشم 
106.48 لاف تو محروم میدارد تو را	ترك آن پنداشت كن، در من درآ
106.49 آب گل، خواهد كه در دریا رود	گل گرفته پای او را می كشد
106.50 گر رهاند پای خود از دست گل	گل بماند خشك و، او شد مستقل 
106.51 آن كشیدن چیست؟ از گل، آب را 	جذب تو، نقل و شراب ناب را
106.52 همچنین هر شهوتی اندر جهان	خواه مال و، خواه جان و خانمان 
106.53 * خواه باغ و مرکب و تیغ و مجن	خواه ملک و خانه و فرزند و زن
106.54 هر یكی زینها تو را مستی كند	چون نیابی، آن خمارت نشکند
106.55 این خمار غم دلیل آن شدست	كه بدان مفقود مستی ات بدست 
106.56 جز به اندازۀ ضرورت، زین مگیر	تا نگردد غالب و بر تو امیر
106.57 سر كشیدی تو: كه من صاحب دلم	حاجت غیری ندارم، واصلم 
106.58 آنچنان كه آب در گل سر كشد	كه منم آب و، چرا جویم مدد ؟
106.59 دل، تو این آلوده را پنداشتی	لاجرم دل زاهل دل برداشتی 
106.60 خود روا داری كه آن دل باشد این ؟	كاو بود در عشق شیر و انگبین ؟ 
106.61 لطف شیر و انگبین، عكس دل است	هر خوشی را آن "خوش از دل" حاصل است 
106.62 پس بود دل جوهر و، عالم عرض	سایۀ دل چون بود؟ دل را غرض 
106.63 آن دلی كاو عاشق مال است و جاه	یا زبون  این گل و آب سیاه 
106.64 یا خیالاتی كه در ظلمات، او	می پرستدشان، برای گفت وگو
106.65 دل نباشد، غیر آن دریای نور	دل نظر گاه خدا، و آن گاه كور ؟
106.66 نی دل اندر صد هزاران خاص و عام	در یكی باشد، كدام است آن؟ كدام؟ 
106.67 ریزۀ دل را بهل، دل را بجو	تا شود آن ریزه چون كوهی از او
106.68 دل محیط است اندر این خطۀ وجود	زر همی افشاند از احسان و جود
106.69 از سلام حق، سلامتها نثار	میكند بر اهل عالم، ز اختیار
106.70 هر كه را دامن درست است و معد	آن نثار دل، بر آن كس میرسد
106.71 دامن تو، آن نیاز است و حضور	هین منه در دامن آن سنگ فجور
106.72 تا ندرد دامنت ز آن سنگها	تا بدانی نقد را از رنگها
106.73 سنگ پر كردی تو دامن از جهان	هم ز سنگ سیم و زر، چون كودكان 
106.74 از خیال سیم و زر، چون زر نبود	دامن صدقت درید و، غم فزود
106.75 كی نماید كودكان را سنگ، سنگ؟	تا نگیرد عقل، دامنشان به چنگ 
106.76 پیر، عقل آمد، نه آن موی سپید	مو نمی گنجد در این بخت و امید

107. انكار كردن آن جماعت بر دعا و شفاعت دقوقی و پریدن ایشان و ناپیدا شدن در پردۀ غیب و حیران شدن دقوقی كه بر هوا رفتند یا بر زمین
107.1 چون رهید آن كشتی و آمد به كام	شد نماز آن جماعت هم تمام 
107.2 فچفچی افتادشان با همدگر	كاین فضولی نیست از ماها بدر
107.3 هر یكی با یکدگر گفتند سرّ	از پس پشت دقوقی مستتر
107.4 گفت هر یك: من نكردستم كنون	این دعا، نی از برون، نی از درون 
107.5 گفت: مانا كاین امام ما ز درد	بو الفضولانه مناجاتی بكرد
107.6 گفت آن دیگر كه ای یار یقین	مر مرا هم مینماید این چنین 
107.7 او فضولی بوده است از انقباض	كرد بر مختار مطلق اعتراض 
107.8 چون نگه كردم سپس تا بنگرم	كه چه می گویند آن اهل كرم ؟ 
107.9 یك از ایشان را ندیدم در مقام	رفته بودند از مقام خود تمام 
107.10 نی بچپ، نی راست، نی بالا، نه زیر	چشم  تیز من نشد بر قوم چیر
107.11 درّها بودند، گوئی آب گشت	نی نشان پا و، نی گردی به دشت 
107.12 در قباب حق شدند آن دم همه	در كدامین روضه رفتند آن رمه ؟
107.13 در تحیر ماندم، كاین قوم را	چون بپوشانید حق بر چشم ما ؟
107.14 آنچنان پنهان شدند از چشم او	مثل غوطۀ ماهیان در آب جو
107.15 سالها در حسرت ایشان بماند	عمرها در شوق ایشان اشك راند
107.16 تو بگوئی: مرد حق را در نظر	كی در آید با خدا، ذكر بشر ؟
107.17 خر از این می خسبد اینجا ای فلان	كه بشر دیدی تو ایشان را، نه جان 
107.18 كار از این ویران شدست، ای مرد خام	كه بشر دیدی تو ایشان را چو عام 
107.19 تو همان دیدی كه ابلیس لعین	گفت: من از آتشم، آدم ز طین 
107.20 چشم ابلیسانه را یك دم ببند	چند بینی صورت؟ آخر چند چند ؟
107.21 ای دقوقی، با دو چشم همچو جو	هین مبر اومید و ایشان را بجو
107.22 هین بجو، كه ركن دولت، جستن است	هر گشادی، در دل اندر بستن است 
107.23 از همۀ كار جهان پرداخته	"كو و كو" میگو به جان، چون فاخته 
107.24 نیك بنگر اندر این، ای محتجب	كه دعا را بست حق بر أستجب 
107.25 هر كه را دل پاك شد از اعتدال	آن دعایش میرود تا ذو الجلال 

108. باز شرح كردن حكایت آن طالب روزی حلال بی كسب و رنج در عهد داود علیه السلام و مستجاب شدن دعای او
108.1 یادم آمد آن حكایت كان فقیر	روز و شب میكرد افغان و نفیر
108.2 از خدا میخواست روزی حلال	بی شكال و رنج و كسب و انتقال 
108.3 پیش از این گفتیم بعضی حال او	لیك تعویق آمد و شد پنج تو
108.4 هم بگوئیمش، كجا خواهد گریخت ؟	چون ز ابر فضل حق حكمت بریخت 
108.5 صاحب گاوش بدید و گفت هین	ای به ظلمت گاو من گشته رهین 
108.6 هین چرا كشتی، بگو، گاو مرا ؟	ابله طرّار، انصاف اندرآ
108.7 گفت: من روزی ز حق میخواستم	قبله را از لابه می آراستم 
108.8 آن دعای كهنه ام شد مستجاب	روزی من بود، كشتم، نك جواب 
108.9 او ز خشم آمد گریبانش گرفت	چند مشتی زد به رویش ناشگفت 

109. رفتن هر دو خصم نزد داود پیغامبر علیه السلام
109.1 میكشیدش تا به داود نبی	كه بیا ای ظالم گیج غبی 
109.2 حجت بارد رها كن ای دغا	عقل در تن آور و با خویش آ
109.3 این چه می گویی؟ دعا چه بود؟ مخند	بر سر و ریش من و خویش، ای لوند
109.4 گفت: من با حق دعاها كرده ام	اندر این لابه، بسی خون خورده ام 
109.5 من یقین دارم دعا شد مستجاب	سر بزن بر سنگ، ای منكر، خطاب 
109.6 گفت: گرد آئید هین، ایا مسلمین	ژاژ بینید و فشار این لعین 
109.7 ای دغا تا چند خائی ژاژ را ؟	حجت قاطع بگو، چبود دعا ؟
109.8 ای مسلمانان، دعا مال مرا	چون از آن او كند بهر خدا ؟
109.9 گر چنین بودی، همه عالم بدین	یك دعا املاك بردندی به كین 
109.10 گر چنین بودی، گدایان ضریر	محتشم گشته بدندی و امیر
109.11 روز و شب اندر دعا و اندر ثنا	لابه گویان كه: تو ده مان ای خدا
109.12 تا تو ندهی هیچ كس ندهد یقین	ای گشاینده، تو بگشا بند این 
109.13 مكسب كوران بود لابه و دعا	جز لب نانی نیابند از عطا
109.14 خلق گفتند: این مسلمان راست گوست	وین فروشندۀ دعاها ظلم جوست 
109.15 این دعا كی باشد از اسباب ملك ؟	كی كشید این را شریعت خود به سلك ؟
109.16 بیع و بخشش، یا وصیت، یا عطا	یا ز جنس این شود ملكی تو را
109.17 در كدامین دفتر است این شرع نو ؟	گاو را تو باز ده، یا حبس رو
109.18 * اندرا در حبس و در زندان او 	ورنه گاوش را بده، حجت مجو
109.19 او به سوی آسمان می كرد رو	* که ای خداوند کریم لطف خو
109.20 من دعاها کرده ام زاین آرزو	* واقعۀ ما را که داند؟ غیر تو
109.21 در دل من آن دعا انداختی	صد امید اندر دلم افراختی 
109.22 من نمی كردم گزافه آن دعا	همچو یوسف دیده بودم خوابها
109.23 دید یوسف آفتاب و اختران	پیش او سجده كنان، چون چاكران 
109.24 اعتمادش بود بر خواب درست	در چه و زندان جز آن را می نجست 
109.25 ز اعتماد آن نبودش هیچ غم	از غلامی و ز ملام بیش و كم 
109.26 اعتمادی داشت او بر خواب خویش	كه چو شمعی میفروزیدش ز پیش 
109.27 چون در افكندند یوسف را به چاه	بانگ آمد سمع او را از اله 
109.28 كه تو روزی شه شوی، ای پهلوان	تا بمالی این جفا بر رویشان 
109.29 قائل این بانگ نامد در نظر	لیك دل بشناخت قائل از اثر
109.30 قوتی و راحتی و مسندی	در میان جان فتادش ز آن ندی 
109.31 چاه شد بر وی بدان بانگ جلیل	گلشن و بزمی، چو آتش بر خلیل 
109.32 هر جفا كه بعد از آتش میرسید	او بدان قوّت به شادی می كشید
109.33 همچنان كه ذوق آن بانگ أ لسْت	در دل هر مومنی تا حشر هست 
109.34 تا نباشد بر بلاشان اعتراض	نی ز امر و نهی حقشان انقباض 
109.35 لقمۀ حكمی كه تلخی می نهد	گلشكر آن را گوارش میدهد
109.36 گلشكر آن را كه نبود مستند	لقمه را ز انكار، او قی می كند
109.37 هر كه خوابی دید از روز أ لسْت	مست باشد در ره طاعات، مست 
109.38 میكشد چون اشتر مست این جوال	بی فتور و بی گمان و بی ملال 
109.39 كفك تصدیقش به گرد پوز او	شد گواه مستی دل سوز او
109.40 اشتر از قوّت، چو شیر نر شده	زیر ثقل بار، اندك خور شده 
109.41 ز آرزوی ناقه، صد فاقه بر او	می نماید كوه پیشش، تار مو
109.42 در أ لسْت آن كاو چنین خوابی ندید	اندر این دنیا نشد بنده و مرید
109.43 ور بشد اندر تردّد، صد دله	یك زمان شكر استش و، سالی گله 
109.44 پای پیش و، پای پس، در راه دین	می نهد با صد تردّد بی یقین 
109.45 وام دار شرح اینم، نك گرو	ور شتاب است، از أ لمْ نشْرحْ شنو
109.46 چون ندارد شرح این معنی كران	خر به سوی مدعی گاو ران 
109.47 گفت: كورم خواند زین جرم، آن دغا	بس بلیسانه قیاس است، ای خدا
109.48 من دعا كورانه كی می كرده ام ؟	جز به خالق كدیه، كی آورده ام ؟ 
109.49 كور از خلقان طمع دارد ز جهل	من ز تو، كز توست هر دشوار سهل 
109.50 آن یكی كورم، ز كوران بشمرید	او نیاز جان و اخلاصم ندید
109.51 كوری عشق است این كوری من	حب یعمی و یصم است، ای حسن 
109.52 كورم از غیر خدا، بینا بدو	مقتضای عشق این باشد، بگو
109.53 تو كه بینائی، ز كورانم مدار	دایرم بر گرد لطفت، ای مدار
109.54 آنچنان كه یوسف صدیق را	خواب بنمودی و گشتش متكا
109.55 مر مرا لطف تو هم خوابی نمود	آن دعای بیحدم بازی نبود
109.56 می نداند خلق اسرار مرا	ژاژ می دانند گفتار مرا
109.57 حق نهان است و كه داند راز غیب ؟	غیر علامّ سرّ و، ستار عیب 
109.58 خصم گفتش: رو به من كن حق بگو	از چه سوی آسمان كردی تو رو؟
109.59 شید می آری، غلط می افکنی	لاف عشق و لاف قربت میزنی 
109.60 با كدامین روی، چون دل مرده ای	روی سوی آسمانها كرده ای 
109.61 غلغلی در شهر افتاده از این	آن مسلمان می نهد رو بر زمین 
109.62 كای خدا این بنده را رسوا مكن	گر بدم هم، سرّ من پیدا مكن 
109.63 تو همی دانی و شبهای دراز	كه همی خواندم تو را با صد نیاز
109.64 پیش خلق، این را اگر خود قدر نیست	پیش تو همچون چراغ روشنیست 
109.65 گاو میخواهند از من، ای خدا	چون فرستادی نکردم من خطا

110. شنیدن حضرت داود سخن هر دو خصم را و سؤال كردن از مدعی علیه
110.1 چون كه داود نبی آمد برون	گفت: هین چون است؟ این احوال چون ؟
110.2 مدعی گفت: ای نبی الله، داد	گاو من در خانۀ او اوفتاد
110.3 كشت گاوم را، بپرسش كه چرا	گاو من كشت او؟ بیان كن ماجرا
110.4 گفت داودش: بگو ای بو الكرم	چون تلف كردی تو ملك محترم ؟
110.5 هین پراكنده مگو، حجت بیار	تا به یك سو گردد این دعوی و كار
110.6 گفت: ای داود، بودم هفت سال	روز و شب اندر دعا، واندر سؤال 
110.7 این همی جستم ز یزدان، كای خدا	روزئی خواهم حلال و بی عنا
110.8 مرد و زن بر نالۀ من واقف اند	كودكان این ماجرا را واصف اند
110.9 تو بپرس از هر كه خواهی این خبر	تا بگوید بی شكنجه بی ضرر
110.10 هم هویدا پرس و هم پنهان ز خلق	كه چه می گفت این گدای ژنده دلق ؟ 
110.11 بعد این جمله دعا و این فغان	گاوی اندر خانه دیدم ناگهان 
110.12 چشم من تاریك شد، نی بهر قوت	شادی آن كه قبول آمد قنوت 
110.13 كشتم آن را، تا دهم در شكر آن	كه دعای من شنود، آن غیب دان 

111. حكم كردن داود علیه السلام بر كشندۀ گاو
111.1 گفت داود: این سخنها را بشو	حجت شرعی در این دعوی بگو
111.2 تو روا داری كه من بی حجتی	بنهم اندر شرع باطل سنتی ؟ 
111.3 این كه بخشیدت؟ خریدی؟ وارثی؟	ریع را چون می ستانی؟ حارثی؟ 
111.4 كسب را همچون زراعت دان عمو	تا نكاری، دخل نبود آن  تو
111.5 آنچه كاری، بدروی، آن آن  توست	ور نه این بیداد بر تو شد درست 
111.6 رو بده مال مسلمان، كژ مگو	رو بجو وام و بده، باطل مجو
111.7 گفت: ای شه، تو هم این میگوئیم	كه همی گویند اصحاب ستم 

112. تضرع آن شخص از داوری داود علیه السلام
112.1 پس ز دل آهی بر آورد و بگفت	کای خدای هر کجا، طاقی و جفت
112.2 سجده كرد و گفت: ای دانای سوز	در دل داود انداز آن فروز
112.3 در دلش نه، آنچه تو اندر دلم	اندر افكندی به راز ای مفضلم 
112.4 این بگفت و گریه در شد های های	تا دل داود بیرون شد ز جای 
112.5 گفت: هین امروز ای خواهان گاو	مهلتم ده، وین دعاوی را مكاو
112.6 تا روم من سوی خلوت در نماز	پرسم این احوال از دانای راز
112.7 خوی دارم در نماز آن التفات	معنی قرّة عینی فی الصلات 
112.8 روزن جانم گشادست از صفا	میرسد بی واسطه، نامۀ خدا
112.9 نامه و باران  نور، از روزنم	می فتد در خانه ام، از معدنم 
112.10 دوزخ است آن خانه، كان بی روزن است	اصل دین ای بنده، روزن كردن است 
112.11 تیشۀ هر بیشه ای كم زن، بیا	تیشه زن در كندن روزن، هلا
112.12 یا نمی دانی كه نور آفتاب	عكس خورشید برون است از حجاب ؟
112.13 نور، آن دانی كه حیوان دید هم	پس چه كرّمْنا بود بر آدمم ؟
112.14 من چو خورشیدم، درون نور غرق	می ندانم كرد خویش از نور فرق 
112.15 رفتنم سوی نماز و آن خلا	بهر تعلیم است ره، مر خلق را
112.16 كژ نهم، تا راست گردد این جهان	حرب و خدعه این بود، ای پهلوان 
112.17 نیست دستوری، وگرنه ریختی	گرد از دریای راز انگیختی 
112.18 همچنین داود میگفت این نسق	خواست گشتن، عقل خلقان محترق 
112.19 پس گریبانش كشید از پس یكی	كه ندارم در یكی اش من شكی 

113. رفتن داود علیه السلام در خلوت تا آنچه حق است پیدا شود
113.1 با خود آمد، گفت را كوتاه كرد	لب ببست و عزم خلوتگاه كرد
113.2 در فرو بست و برفت آنگه شتاب	سوی محراب و دعای مستجاب 
113.3 حق نمودش آنچه بنمودش تمام	گشت واقف بر سزای انتقام 
113.4 * دید احوالی که کس واقف نبود	راز پنهانی که حیرانی فزود
113.5 روز دیگر جمله خصمان آمدند	پیش داود پیمبر صف زدند
113.6 همچنین آن ماجراها باز رفت	باز زد آن مدعی تشنیع زفت
113.7 * زود گاوم را بده ای نابکار	از خدای خویشتن شرمی بدار
113.8 * اینچنین ظلم صریح ناسزا	میرود در عهد پیغمبر، هلا
113.9 * گاو کشته خورده ای بی ترس و بیم	در جواب افزوده تزویر، آن لئیم
113.10 * که چه چندین سال بودم در دعا	من طلب کردم ز حق، داد او مرا
113.11 * ای رسول حق چنین باشد روا ؟	ملک من بد گاو، چون دادش خدا ؟ 

114. حكم كردن داود علیه السلام بر صاحب گاو كه از سر گاو برخیز و تشنیع صاحب گاو بر داود علیه السلام
114.1 گفت داودش: خمش كن، رو بهل	این مسلمان را ز گاوت كن بحل 
114.2 چون خدا پوشید بر تو، ای جوان	رو خمش كن، حق ستاری بدان 
114.3 گفت: وا ویلا، چه حكم است؟ این چه داد؟	از پی من شرع نو خواهی نهاد ؟
114.4 رفته است آوازۀ عدلت چنان	كه معطر شد زمین و آسمان 
114.5 بر سگان كور این استم نرفت	زین تعدی، سنگ و كه بشكافت تفت 
114.6 همچنین تشنیع میزد بر ملا	كالصلا هنگام ظلم است، الصلا
114.7 * اینچنین ظلم و جفا بر من مکن	یا نبی الله مگو زینسان سخن

115. حكم كردن داود بر صاحب گاو كه جملۀ مال خود را به وی ده
115.1 بعد از آن داود گفتش: ای عنود	جمله مال خویش او را بخش زود
115.2 ور نه كارت سخت گردد، گفتمت	تا نگردد ظاهر از وی استمت 
115.3 خاك بر سر كرد و جامه بر درید	كه به هر دم میكنی ظلمی مزید ؟
115.4 یك دمی دیگر بر این تشنیع راند	باز داودش به پیش خویش خواند
115.5 گفت: چون بختت نبود ای بخت كور	ظلمت آمد اندك اندك در ظهور
115.6 دیده ای آنگاه صدر و پیشگاه	ای دریغ از چون تو خر، خاشاك و كاه 
115.7 * زین سخن داود شد زو خشمناک	گفت: تا خود را نگردانی هلاک
115.8 رو كه فرزندان تو با جفت تو	بندگان او شدند، افزون مگو
115.9 سنگ بر سینه همی زد با دو دست	می دوید از جهل خود بالا و پست 
115.10 خلق هم اندر ملامت آمدند	كز ضمیر كار او غافل بدند
115.11 ظالم از مظلوم كی داند كسی ؟	كاو بود سخرۀ هوا، همچون خسی 
115.12 ظالم از مظلوم آن كس پی برد	كاو سر نفس ظلوم خود برد
115.13 ور نه آن ظالم، كه نفس است اندرون	خصم هر مظلوم باشد از جنون 
115.14 سگ هماره حمله بر مسكین كند	تا تواند زخم بر مسكین زند
115.15 شرم شیران راست، نی سگ را بدان	كه نگیرد صید از همسایگان 
115.16 از كمین، سگ سان سوی داود جست 	عامۀ مظلوم  كش  ظالم پرست 
115.17 روی بر داود كردند آن فریق	كای نبی مجتبی بر ما شفیق 
115.18 این نشاید از تو، كاین ظلمست فاش	قهر كردی بی گناهی را به لاش 

116. عزم كردن داود علیه السلام به خواندن خلق بدان صحرا كه راز آشكارا كند و حجتها همه قطع كند
116.1 گفت: ای یاران زمان آن رسید	كان سرّ  مكتوم او گردد پدید
116.2 جمله برخیزید تا بیرون رویم	* سوی صحرا و بدان هامون شویم
116.3 مرد و زن، از خانه ها بیرون روید *	تا بر آن سرّ نهان واقف شوید 
116.4 در فلان صحرا درختی هست زفت	شاخهایش انبه و بسیار چفت 
116.5 سخت راسخ خیمه گاه و میخ او	بوی خون می آیدم از بیخ او
116.6 خون شدست اندر بن آن خوش درخت	خواجه را كشتست، این منحوس بخت 
116.7 * مال او برداشتست این قلتبان	وین غلام اوست، ای آزادگان
116.8 * این جوان مر خواجه را باشد پسر	طفل بود و او ندارد زین خبر
116.9 تا كنون حلم خدا پوشید آن	آخر از ناشكری آن قلتبان 
116.10 كه عیال خواجه را روزی ندید	نی به نوروز و نه موسمهای عید
116.11 بی نوایان را به یك لقمه نجست	یاد ناورد او ز حقهای نخست 
116.12 تا كنون از بهر یك گاو، این لعین	میزند فرزند او را بر زمین 
116.13 او به خود برداشت پرده از گناه	ور نه می پوشید جرمش را اله 
116.14 كافر و فاسق در این دور گزند	پردۀ خود را به خود بر میدرند
116.15 ظلم مستور است، در اسرار جان	می نهد ظالم به پیش مردمان 
116.16 كه ببینیدم كه دارم شاخها	گاو دوزخ را ببینید از ملا

117. گواهی دادن دست و پا و زبان بر سر ظالم هم در دنیا
117.1 پس همینجا دست و پایت در گزند	بر ضمیر تو گواهی می دهند
117.2 چون موكل می شود بر تو ضمیر	كه بگو تو اعتقادت، وامگیر
117.3 خاصه در هنگام خشم و گفت وگو	می كند ظاهر سرّت را مو به مو
117.4 چون موكل می شود ظلم و جفا	كه هویدا كن مرا ای دست و پا
117.5 چون همی گیرد گواه سرّ لگام	خاصه وقت جوش و خشم و انتقام 
117.6 پس همان كس كه موكل می كند	تا لوای راز بر صحرا زند
117.7 پس موكلهای دیگر روز حشر	هم تواند آفرید از بهر نشر
117.8 ای به ده دست آمده در ظلم و كین	گوهرت پیداست حاجت نیست این 
117.9 نیست حاجت شهره گشتن در گزند	بر ضمیر آتشینت واقفند
117.10 نفس تو هر دم بر آرد صد شرار	كه ببینیدم، منم ز اصحاب نار
117.11 جزو نارم، سوی كلّ خود روم	من نه نورم كه سوی حضرت شوم 
117.12 همچنان كاین ظالم حق ناشناس	بهر گاوی كرد چندین التباس 
117.13 او از او صد گاو برد و صد شتر	نفس این است، ای پدر، از وی ببر
117.14 نیز روزی با خدا زاری نكرد	یاربی نامد از او روزی به درد
117.15 كای خدا، خصم مرا خشنود كن	گر منش كردم زیان، تو سود كن 
117.16 گر خطا  كشتم، دیت بر عاقله است	عاقلۀ جانم تو بودی از أ لسْت 
117.17 سنگ میگردد به استغفار درّ	این بود انصاف نفس، ای جان حرّ

118. بیرون رفتن خلایق به سوی آن درخت
118.1 چون برون رفتند سوی آن درخت	گفت: دستش را  ز پس بندند سخت 
118.2 تا گناه و جرم او پیدا كنم	تا لوای عدل بر صحرا زنم 
118.3 گفت: ای سگ، جدّ این را كشته ای	تو غلامی، خواجه زین رو گشته ای 
118.4 خواجه را  كشتی و بردی مال او	كرد یزدان آشكارا حال او
118.5 آن زنت او را كنیزك بوده است	با همین خواجه جفا بنموده است 
118.6 هر چه زو زائید ماده یا كه نر	ملك  وارث باشد آنها سربسر
118.7 تو غلامی، كسب و كارت ملك اوست	شرع جستی، شرع بستان رو نكوست 
118.8 خواجه را كشتی به استم زار زار	هم بر اینجا خواجه گویان زینهار
118.9 كارد از اشتاب كردی زیر خاك	از خیالی كه بدیدی سهمناك 
118.10 نك سرش با كارد در زیر زمین	باز كاوید این زمین را همچنین 
118.11 نام این سگ هم نوشته، كارد بر	كرد با خواجه چنین مكر و ضرر
118.12 همچنین كردند و چون بشكافتند	در زمین آن كارد با سر یافتند
118.13 ولوله در خلق افتاد آن زمان	هر یكی زنّار ببرید از میان 
118.14 * جمله از داود گشته عذر خواه	زآنکه بد ظن گشته بودند و تباه

119. قصاص فرمودن داود علیه السلام خونی را بعد از الزام حجت بر او
119.1 بعد از آن گفتش: بیا ای داد خواه	داد خود بستان تو از این رو سیاه 
119.2 هم بدان تیغش بفرمود او قصاص	كی كند مكرش ز علم حق خلاص ؟
119.3 حلم حق گر چه مواساها كند	چونکه از حد بگذرد، رسوا کند
119.4 خون نخسبد، در فتد در هر دلی	میل جست و جوی كشف مشكلی 
119.5 اقتضای داوری ربّ دین	سر بر آرد از ضمیر آن و این 
119.6 كان فلان خواجه چه شد؟ حالش چه گشت؟	همچنان كه جوشد از گلزار كشت 
119.7 جوشش خون باشد آن واجستها	خارش دلها و بحث و ماجرا
119.8 چونكه پیدا گشت سرّ كار او	معجزۀ داود شد فاش و دو تو
119.9 خلق جمله سر برهنه آمدند	سر به سجده بر زمینها میزدند
119.10 ما همه كوران اصلی بوده ایم	وآنچه میفرموده ای نشنوده ایم
119.11 * وز تو ما صد گون عجایب دیده ایم	لیک معذوریم چون بی دیده ایم 
119.12 سنگ با تو در سخن آمد شهیر	كز برای غزو طالوتم بگیر
119.13 تو به سه سنگ و فلاخن آمدی	صد هزاران خصم را برهم زدی 
119.14 سنگهایت صد هزاران پاره شد	هر یكی مر خصم را خونخواره شد
119.15 آهن اندر دست تو چون موم شد	چون زره سازی تو را معلوم شد
119.16 كوهها با تو رسائل شد شكور	با تو میخوانند چون مقری زبور
119.17 صد هزاران چشم دل بگشاده شد	از دم تو غیب را آماده شد
119.18 و آن قوی تر از همه كان دایم است	زندگی بخشی كه سرمد قائم است 
119.19 جان جملۀ معجزات این است خود	كه ببخشد مرده را جان ابد
119.20 كشته شد ظالم، جهانی زنده شد	هر یكی از نو خدا را بنده شد

120. بیان آن كه نفس آدمی به جای آن خونی است كه مدعی گاو گشته بود و آن گاو كشنده عقل است و داود حق است یا شیخ كه نایب حق است كه به قوت و یاری او تواند ظالم را كشتن و توانگر شدن به روزی بی كسب و بی حساب
120.1 نفس خود را  كش، جهانی زنده كن	خواجه را كشتست، او را بنده كن 
120.2 مدعی گاو نفس توست، هین	خویشتن را خواجه كرده است و مهین 
120.3 آن كشندۀ گاو عقل توست، رو	بر كشندۀ گاو  تن، منكر مشو
120.4 عقل اسیر است و همی خواهد ز حق	روزی بی رنج و نعمت بر طبق 
120.5 روزی بی رنج او موقوف چیست ؟	آنكه بكشد گاو را، كاصل بدیست 
120.6 نفس گوید: چون كشی تو گاو من ؟	زانكه گاو نفس باشد نقش تن 
120.7 خواجه زادۀ عقل، مانده بی نوا	نفس خونی، خواجه گشته و پیشوا
120.8 روزی بی رنج میدانی كه چیست ؟	قوت ارواح است و ارزاق نبی ست 
120.9 لیك موقوف است بر قربان گاو	گنج اندر گاو دان، ای  كنج كاو
120.10 دوش چیزی خورده ام، ور نه تمام	دادمی در دست فهم تو زمام 
120.11 "دوش چیزی خورده ام"، افسانه است	هر چه می آید ز پنهان خانه است 
120.12 چشم بر اسباب، از چه دوختیم ؟	گر ز "خوش چشمان" كرشم آموختیم 
120.13 هست بر اسباب اسبابی دگر	در سبب منگر در آن افكن نظر
120.14 انبیا در قطع اسباب آمدند	معجزات خویش بر كیوان زدند
120.15 بی سبب مر بحر را بشكافتند	بی زراعت چاش گندم یافتند
120.16 ریگها هم آرد شد از سعیشان	پشم بز، ابریشم آمد كش كشان 
120.17 جمله قرآن هست در قطع سبب	عزّ درویش و، هلاك بو لهب 

121. مثال
121.1 مرغ بابیلی دو سه سنگ افكند	لشكر زفت حبش را بشكند
121.2 پیل را سوراخ سوراخ افكند	سنگ مرغی، كاو به بالا پر زند
121.3 دم گاو كشته بر مقتول زن	تا شود زنده همان دم در كفن 
121.4 حلق ببریده جهد از جای خویش	خون خود جوید ز خون پالای خویش 
121.5 همچنین ز آغاز قرآن تا تمام	رفض اسباب است و علت، و السلام 
121.6 كشف این نه از عقل كار افزا شود	بندگی كن، تا تو را پیدا شود
121.7 بند معقولات آمد فلسفی	شهسوار عقل  عقل آمد صفی 
121.8 عقل عقلت مغز و عقل توست پوست	معدۀ حیوان همیشه پوست جوست 
121.9 مغز جوی، از پوست دارد صد ملال	مغز، نغزان را، حلال آمد، حلال 
121.10 چونكه قشر عقل صد برهان دهد	عقل  كل، كی گام بی ایقان نهد ؟
121.11 عقل، دفترها كند یكسر سیاه	عقل  عقل، آفاق دارد پر ز ماه 
121.12 از سیاهی وز سپیدی فارغ است	نور ماهش بر دل و جان بازغ است 
121.13 این سیاه و این سپید، ار قدر یافت ؟	ز آن شب قدر است، كاختروار تافت 
121.14 قیمت همیان و كیسه، از زر است	بی زر آن همیان و كیسه، ابتر است 
121.15 همچنانكه قدر تن، از جان بود	قدر جان از پرتو جانان بود
121.16 گر بدی  جان زنده  بی پرتو كنون	هیچ گفتی كافران را  میّتون ؟
121.17 هین بگو، كه ناطقه جو می كند	تا به قرنی بعد ما آبی رسد
121.18 گر چه هر قرنی "سخن آری" بود	لیك گفت سالفان یاری بود
121.19 نی كه هم تورات و انجیل و زبور	شد گواه صدق قرآن؟ ای شكور
121.20 روزی بی رنج جو و بی حسیب	كز بهشتت آورد جبریل سیب 
121.21 بلكه رزقی از خداوند بهشت	بی صداع باغبان، بی رنج  كشت 
121.22 زانكه نفع نان، در آن نان داد، اوست	بدهدت آن نفع، بی توسیط پوست 
121.23 ذوق پنهان، نقش  نان چون سفره است	نان بی سفره، ولی را بهره است 
121.24 رزق جانی، كی بری با سعی و جست ؟	جز به عدل شیخ، كاو داود توست ؟ 
121.25 نفس، چون با شیخ بیند گام تو	از بن دندان شود او رام تو
121.26 صاحب این گاو، رام آن گاه شد	كز دم داود، او آگاه شد
121.27 عقل گاهی غالب آید در شكار	بر سگ نفست كه باشد شیخ یار
121.28 نفس اژدرهاست، با صد زور و فن	روی شیخ او را زمرّد دیده كن 
121.29 * گر تو خواهی ایمنی از اژدها	دستش از دامان مکن یکدم رها
121.30 * خاک شو در پیش شیخ با صفا	تا ز خاک تو بروید کیمیا
121.31 گر تو صاحب گاو را خواهی زبون	چون خران سیخش كن آن سو ای حرون 
121.32 چون به نزدیك "ولی الله"  شود	آن زبان صد گزش كوته شود
121.33 صد زبان، در هر زبانش صد لغت	زرق و دستانش نیاید در صفت 
121.34 مدعی گاو، نفس آمد، فصیح	صد هزاران حجت آرد ناصحیح 
121.35 شهر را بفریبد، الا شاه را	ره نتاند زد شه آگاه را
121.36 نفس را تسبیح و مصحف در یمین	خنجر و شمشیر اندر آستین 
121.37 مصحف و سالوس او باور مكن	خویش با او همسر و همسر مكن 
121.38 سوی حوضت آورد بهر وضو	و اندر اندازد تو را در قعر، او
121.39 * زآنکه او در خانه، عقل تو برون	گرچه ملک اوست، لیکن شد زبون
121.40 عقل  نورانی، نیكو طالب است	نفس  ظلمانی، بر او چون غالب است؟ 
121.41 زانكه او در خانه عقل تو غریب	بر در خود، سگ بود، شیر مهیب 
121.42 باش تا شیران سوی بیشه روند	وین سگان كور آنجا بگروند
121.43 مكر نفس و تن، نداند عام شهر	او نگردد، جز به وحی القلب قهر
121.44 هر كه جنس اوست، یار او شود	جز مگر داود، كاو شیخت بود
121.45 كاو مبدل گشت و جنس تن نماند	هر كه را حق در مقام دل نشاند
121.46 خلق، جمله علتی اند از كمین	یار  علت میشود، علت یقین 
121.47 هر خسی دعوی داودی كند	هر كه بی تمییز، كف در وی زند
121.48 از صیادی بشنود آواز طیر	مرغ  ابله میكند آن سوی سیر
121.49 نقد را از نقل نشناسد، غویست	هین از او بگریز، اگر چه معنویست 
121.50 رسته و بربسته، پیش او یكیست	گر یقین دعوی كند، او در شكیست 
121.51 این چنین كس، گر ذكیّ مطلق است	چونش این تمییز نبود، احمق است 
121.52 هین از او بگریز، چون آهو ز شیر	سوی او مشتاب، ای دانا دلیر

122. گریختن عیسی علیه السلام بر فراز كوه از احمقان
122.1 عیسی مریم به كوهی میگریخت	شیر گوئی خون او میخواست ریخت 
122.2 آن یكی در پی دوید و گفت: خیر	در پیت كس نیست، چه گریزی چو طیر؟
122.3 با شتاب او آنچنان میتاخت جفت	كز شتاب خود، جواب او نگفت 
122.4 یك دو میدان در پی عیسی براند	پس به جدّ و جهد عیسی را بخواند
122.5 كز پی مرضات حق، یك لحظه بیست	كه مرا اندر گریزت مشكلیست 
122.6 از كه این سو میگریزی؟ ای كریم	نه پیت شیر و نه خصم و خوف و بیم 
122.7 گفت: از احمق گریزانم، برو	میرهانم خویش را، بندم مشو
122.8 گفت: آخر آن مسیحا نی توی؟	كه شود كور و كر از تو مستوی ؟
122.9 گفت: آری. گفت: آن شه نیستی؟	كه فسون غیب را ماویستی؟ 
122.10 چون بخوانی آن فسون بر مرده ای	بر جهد چون شیر  صید آورده ای 
122.11 گفت: آری آن منم. گفتا كه: تو	نی ز گل مرغان كنی ای خوب رو؟
122.12 * بردمی بر وی سبک تا جان شود	در هوا اندر زمان پرّان شود
122.13 گفت: آری. گفت: پس ای روح پاك	هر چه خواهی می كنی، از كیست باك؟ 
122.14 با چنین برهان، كه باشد در جهان؟	كه نباشد مر تو را از بندگان؟ 
122.15 گفت عیسی كه: به ذات پاك حق	مبدع تن، خالق جان در سبق 
122.16 حرمت ذات و صفات پاك او	كه بود گردون، گریبان چاك او
122.17 كآن فسون و، اسم اعظم را كه من	بر كر و بر كور خواندم شد حسن 
122.18 بر  كه سنگین بخواندم، شد شكاف	خرقه را بدرید بر خود، تا بناف 
122.19 بر تن مرده بخواندم، گشت حی	بر سر لا شی بخواندم، گشت شی 
122.20 خواندم آن را بر دل احمق به ود	صد هزاران بار و، درمانی نشد
122.21 سنگ خارا گشت و، زآن خو بر نگشت	ریگ شد، كز وی نروید هیچ كشت 
122.22 گفت: حكمت چیست؟ كانجا اسم حق	سود كرد، اینجا نبود آن را سبق؟ 
122.23 آن همان رنج است و این رنجی، چرا ؟	آن نشد این را و، آن را شد دوا ؟
122.24 گفت: رنج احمقی، قهر خداست	رنج و كوری نیست قهر، آن ابتلاست 
122.25 ابتلا رنجیست، كان رحم آورد	احمقی رنجیست، كان زخم آورد
122.26 آنچه داغ اوست، مهر او كرده است	چاره ای بر وی نیارد برد دست 
122.27 ز احمقان بگریز چون عیسی گریخت	صحبت احمق بسی خونها بریخت 
122.28 * بر سر آرد زخم، رنج احمقی	رحم نبود، چاره جوی آن شقی
122.29 اندك اندك آب را دزدد هوا	وین چنین دزدد هم احمق از شما
122.30 گرمیت را دزدد و، سردی دهد	همچو آن، كاو زیر كون سنگی نهد
122.31 آن مسیجا را حذر، نه از بیم بود	ایمن است او، آن پی تعلیم بود
122.32 زمهریر ار پر كند آفاق را	چه غم آن خورشید با اشراق را ؟

123. قصۀ اهل سبا و حماقت ایشان و اثر ناكردن نصیحت انبیا در احمقان
123.1 یادم آمد قصۀ اهل سبا	كز دم احمق، صباشان شد  وبا
123.2 آن سبا ماند به شهری بس كلان	در فسانه بشنوی از كودكان 
123.3 كودكان افسانه ها می آورند	درج در افسانه شان بس سرّ و پند
123.4 هزلها گویند در افسانه ها	گنج میجو در همه ویرانه ها
123.5 بود شهری بس عظیم و مه، ولی	قدر او قدر سكره بیش نی 
123.6 بس عظیم و بس فراخ و بس دراز	سخت زفت و تو به تو همچون پیاز
123.7 مردم ده شهر، مجموع اندر او	لیك جمله سه تن  ناشسته رو
123.8 اندر او نوع خلایق بی شمار	لیك آن جمله سه خام  پخته خوار
123.9 ناشده جان، سوی جانان تاختن	گر هزاران است، باشد نیم تن 
123.10 آن یكی بس دور بین و، دیده كور	از سلیمان كور و، دیده پای مور
123.11 و آن دگر بس تیز گوش و، سخت كر	گنج و، در وی نیست یك جو، سنگ زر
123.12 و آن دگر عور و برهنه، لاشه تاز	لیك دامنهای جامۀ او دراز
123.13 گفت كور: اینك سپاهی میرسند	من همی بینم كه چه قومند و چند
123.14 گفت كر: آری شنیدم بانگشان	كه چه میگویند پیدا و نهان 
123.15 آن برهنه گفت: ترسان زآن منم	كه ببرند از درازی دامنم 
123.16 كور گفت: اینك به نزدیك آمدند	خیز بگریزیم پیش از زخم و بند
123.17 كر همی گوید كه: آری مشغله	میشود نزدیكتر، یاران هله 
123.18 آن برهنه گفت: آوه دامنم	از طمع برند و من ناایمنم 
123.19 شهر را هشتند و بیرون آمدند	در هزیمت در دهی اندر شدند
123.20 اندر آن ده، مرغ فربه یافتند	لیك ذرۀ گوشت بر وی نی نژند
123.21 * کور دید و آن کر آوازش شنید	عور بگرفت و به دامن در کشید
123.22 مرغ  مرده خشك، وز زخم كلاغ	استخوانها زار گشته چون بناغ 
123.23 * پس طلب کردند و دیگی یافتند	بی سر و بی بن سبک بشتافتند
123.24 بر سر آتش نهادند آن سه تن	مرغ فربه را به دیگ اندر زفن
123.25 * آتشش کردند چندان ای پسر	کاستخوان شد پخته، لحمش بیخبر
123.26 ز آن همی خوردند چون از صید شیر	هر یكی از خوردنش چون پیل سیر
123.27 هر سه ز آن خوردند و بس فربه شدند	چون سه پیل بس بزرگ مه شدند
123.28 آنچنان كز فربهی هر یك جوان	در نگنجیدی ز زفتی در جهان 
123.29 با چنین کبزی و هفت اندام زفت	از شكاف در برون جستند تفت 
123.30 راه مرگ خلق، ناپیدا رهیست	در نظر ناید كه آن بی جا رهیست 
123.31 نك پیاپی كاروانها مقتفی	زین شكاف در، كه هست آن مختفی 
123.32 بر در ار جوئی، نیابی آن شكاف	سخت ناپیدا در او چندین زفاف 
123.33 * ای ظیاء الحق حسام الدین عیان	باز باید گفت شرح این بیان
123.34 * ای پسر هر مختصر افسانه نیست	آشنا را روی در بیگانه نیست

124. شرح آن كور دور بین و آن كر تیز شنو و آن برهنۀ دراز دامن
124.1 كر امل را دان كه مرگ ما شنید	مرگ خود نشنید و نقل خود ندید
124.2 حرص نابیناست، بیند مو به مو	عیب خلقان و، بگوید كو به كو
124.3 عیب خود یك ذرّه، چشم كور او	می نبیند، گر چه هست او عیب جو
124.4 عور می ترسد كه دامانش برند	دامن مرد برهنه كی درند ؟
124.5 مرد دنیا مفلس است و ترس ناك	هیچ او را نیست و، از دزدانش باك 
124.6 او برهنه آمد و عریان رود	وز غم دزدش، جگر خون میشود
124.7 وقت مرگش كه بود صد نوحه پیش	خنده آید جانش را زین ترس خویش 
124.8 آن زمان داند غنی، كش نیست زر	هم ذكی داند، كه بود او بی هنر
124.9 چون كنار كودكی پر از سفال	كاو بر آن لرزان بود چون ربّ مال 
124.10 گر ستانی پاره ای، گریان شود	پاره گر بازش دهی خندان شود
124.11 چون نباشد طفل را دانش دثار	گریه و خنده اش ندارد اعتبار
124.12 * محتشم چون عاریت را ملك دید	پس بر آن مال دروغین می طپید
124.13 خواب می بیند كه او را هست مال	ترسد از دزدی كه برباید جوال 
124.14 چون ز خوابش بر جهاند گوش كش	پس ز ترس خویش تسخر آیدش 
124.15 همچنین ترسائی این عالمان	كه بودشان عقل و علم این جهان 
124.16 از پی این عاقلان ذو فنون	گفت ایزد در نبی "لا یعلمون" 
124.17 هر یكی ترسان ز دزدی كسی	خویشتن را علم پندارد بسی 
124.18 گوید او كه: روزگارم می برند	خود ندارد روزگار  سودمند
124.19 گوید: از كارم بر آوردند خلق	غرق بی كاریست جانش تا به حلق 
124.20 عور ترسان كه منم دامن كشان	چون رهانم دامن از چنگالشان ؟
124.21 صد هزاران فصل داند از علوم	جان خود را می نداند آن ظلوم 
124.22 داند او خاصیت هر جوهری	در بیان جوهر خود، چون خری 
124.23 كه همی دانم یجوز و لا یجوز	خود ندانی تو یجوزی یا عجوز
124.24 این روا، وآن ناروا دانی، ولیك	تو روا یا ناروائی، بین تو نیك 
124.25 قیمت هر كاله میدانی كه چیست	قیمت خود را ندانی، ز احمقیست 
124.26 سعدها و نحسها دانسته ای	ننگری سعدی تو، یا ناشسته ای 
124.27 جان جمله علمها این است این	كه بدانی من كیم در یوم دین 
124.28 * جان جمله علمها این است خود	کو ببخشد جمله را جان ابد
124.29 عاریت را ملک خود داند غنی	پس بر آن احوال لرزد آن دنی
124.30 آن اصول دین بدانستی تو لیك	بنگر اندر اصل خود، کاو هست نیك 
124.31 از اصولینت اصول خویش به	كه بدانی اصل خود، ای مرد مه 

125. صفت خرّمی شهر سبا و ناشكری اهل آن
125.1 اصلشان بد بود آن اهل سبا	میرمیدندی ز اصحاب لقا
125.2 دادشان چندان ضیاع و باغ و راغ	از چپ و از راست از بهر فراغ 
125.3 بسكه میافتاد از پرّی ثمار	تنگ میشد معبر بر رهگذار
125.4 آن نثار میوه ره را میگرفت	از پری میوه رهرو در شگفت 
125.5 سله بر سر در درختستانشان	پر شدی ناخواست از میوه فشان 
125.6 باد آن میوه فشاندی، نی كسی	پر شدی ز آن میوه دامنها بسی 
125.7 خوشه های زفت تا زیر آمده	بر سر و روی رونده میزده 
125.8 مرد گلخن تاب از پرّی زر	بسته بودی بر میان زرّین كمر
125.9 سگ كلیچه كوفتی در زیر پا	تخمه بودی گرگ صحرا از نوا
125.10 گشته ایمن شهر و ده از دزد و گرگ	بز نترسیدی هم از گرگ سترگ 
125.11 * جامۀ ایشان اگر چرکین شدی	آتش سوزنده شان صابون بدی
125.12 * در تنور انداختندی جامه را	بعد یکساعت شدی خوش با صفا
125.13 گر بگویم شرح نعمتهای قوم	كه زیادت میشد آن یوما فیوم 
125.14 مانع آید از سخنهای مهم	انبیا بردند امر فاستقم 

126. آمدن سیزده پیغمبر به نصیحت اهل شهر سبا
126.1 * چون ز حد بردند ناشکری چنان	غیرت حق کارگر شد در زمان
126.2 سیزده پیغمبر آنجا آمدند	گمرهان را ره نمودندی به پند
126.3 كه هلا، نعمت فزون شد، شكر كو؟	مركب شكر ار بخسبد، حرّكوا
126.4 شكر منعم واجب آمد در خرد	ور نه بگشاید در خشم ابد
126.5 هین كرم بینید و، این خود كس كند ؟	كز چنین نعمت، به شكری بس كند ؟
126.6 سر ببخشد، شكر خواهد سجده ای	پا ببخشد، شكر خواهد قعده ای 
126.7 شکر نعمت، نعمتت افزون کند	صد هزاران  گل به خاری سر زند
126.8 قوم گفته: شكر ما را برد غول	ما شدیم از شكر و از نعمت ملول 
126.9 نعمت چه؟ سیر شد جانمان از این	شکر چه گوئیم؟ بر گوئید هین
126.10 پیش ما این نعمت آمد محنتی	شکر محنت کس نگفته است ای فتی
126.11 ما چنان پژمرده گشتیم از عطا	كه نه طاعتمان خوش آید، نه خطا
126.12 ما نمی خواهیم نعمتها و باغ	ما نمی خواهیم اسباب فراغ 
126.13 انبیا گفتند: در دل علتیست	كه از آن در حق شناسی آفتیست 
126.14 نعمت از وی جملگی علت شود	طعمه در بیمار، كی قوّت شود ؟
126.15 چند خوش پیش تو آمد؟ ای مصر	جمله ناخوش گشت و، صاف او كدر
126.16 تو عدوّ این خوشیها آمدی	گشت ناخوش، هر چه بر وی كف زدی 
126.17 هر كه او شد آشنا و یار تو	شد حقیر و خوار در دیدار تو
126.18 هر كه او بیگانه باشد با تو هم	پیش تو او بس مه است و محترم 
126.19 این هم از تاثیر آن بیماری است	زهر او در جمله جانها ساری است 
126.20 دفع آن علت بباید كرد زود	كه شكر با آن، حدث خواهد نمود
126.21 هر خوشی كآید به تو، ناخوش شود	آب حیوان گر رسد، آتش شود
126.22 كیمیای مرگ و جسك است آن صفت	مرگ گردد ز آن حیاتت عاقبت 
126.23 بس غذائی كه ز وی، دل زنده شد	چون بیامد در تن تو، گنده شد
126.24 بس عزیزی كه به ناز اشكار شد	چون شكارت شد، بر تو خوار شد
126.25 آشنائی عقل، با عقل از صفا	چون شود، هر دم فزون باشد، ولا
126.26 دوستی نفس، با هر نفس  پست	تو یقین میدان كه دم دم كمتر است 
126.27 زآنكه نفسش گرد علت می تند	معرفت را زود فاسد میكند
126.28 گر نخواهی دوست را فردا نفیر	دوستی با عاقل و با عقل گیر
126.29 از سموم نفس، چون با علتی	هر چه گیری، تو مرض را آلتی 
126.30 گر بگیری گوهری، سنگی شود	ور بگیری مهر دل، جنگی شود
126.31 ور بگیری نكتۀ بكری لطیف	بعد دركت گشت بی ذوق و كثیف 
126.32 كه من این را، بس شنیدم كهنه شد	چیز دیگر گو بجز آن، ای عضد
126.33 چیز دیگر تازه و نو گفته گیر	باز فردا زو شوی سیر و نفیر
126.34 دفع علت كن، چو علت خو شود	هر حدیثی كهنه پیشت نو شود
126.35 تا كه آن كهنه بر آرد برگ نو	بشكفاند كهنه صد خوشه ز گو
126.36 ما طبیبانیم، شاگردان حق	بحر قلزم دید ما را فانفلق 
126.37 آن طبیبان طبیعت دیگرند	كه به دل از راه نبضی بنگرند
126.38 ما به دل بی واسطه خوش بنگریم	كز فراست، ما به عالی منظریم 
126.39 آن طبیبان غذایند و ثمار	جان حیوانی بدیشان استوار
126.40 ما طبیبان فعالیم و مقال	ملهم ما، پرتو نور جلال 
126.41 كاین چنین فعلی تو را نافع بود	و آن چنان فعلی، ز  ره قاطع بود
126.42 این چنین قولی تو را پیش آورد	و آن چنان قولی تو را نیش آورد
126.43 * آنچنان و اینچنین، از نیک و بد	پیش تو بنهیم و بنمائیم جدّ
126.44 گر تو خواهی این گزین ور خواهی آن	زهر و شکر، سنگ و گور شد عیان
126.45 آن طبیبان را بود بولی دلیل	وین دلیل ما بود وحی جلیل 
126.46 دست مزدی می نخواهیم از كسی	دست مزد ما رسد از حق بسی 
126.47 هین صلا، بیماری ناسور را	داروی ما یك به یك رنجور را

127. معجزه خواستن قوم از پیغمبران
127.1 قوم گفتند: ای گروه مدّعی	كو گواه علم و طبّ نافعی ؟
127.2 چون شما بستۀ همین خواب و خورید	همچو ما باشید در ده میچرید
127.3 چون شما در دام این آب و گلید	كی شما صیاد سیمرغ دلید ؟
127.4 حبّ جاه و سروری دارد بر آن	كه شمارد خویش از پیغمبران 
127.5 ما نخواهیم این چنین لاف و دروغ	كردن اندر گوش و، افتادن به دوغ 
127.6 انبیا گفتند: كاین ز آن علت است	مایۀ كوری حجاب رؤیت است 
127.7 دعوی ما را شنیدید و شما	می نبینید این گهر در دست ما
127.8 امتحان است این گهر مر خلق را	ماش گردانیم، گرد چشمها
127.9 هر كه گوید: كو گوا؟ گفتش گواست	كاو نمی بیند گهر، حبس عماست 
127.10 آفتابی در سخن آمد كه خیز	كه بر آمد روز، برجه، كم ستیز
127.11 تو بگوئی: آفتابا كو گواه ؟	گویدت: ای كور از حق دیده خواه 
127.12 روز روشن هر كه او جوید چراغ	عین جستن، كوری اش دارد بلاغ 
127.13 ور نمی بینی، گمانی برده ای	كه صباح است و، تو اندر پرده ای 
127.14 كوری خود را مكن زین گفت فاش	خامش و در انتظار فضل باش 
127.15 * فضل بی علت مگر دریابدت	زین شقاوت روی دل برتابدت
127.16 * ور نه مانی در چنین کوری ابد	آینه پنهان شد از تو در نمد
127.17 در میان روز گفتن: روز كو ؟	خویش رسوا كردن است، ای روز جو
127.18 صبر و خاموشی، جذوب رحمت است	وین نشان جستن، نشان علت است 
127.19 أنْصتوا بپذیر، تا بر جان تو	آید از جانان، جزای أنصتوا
127.20 گر نخواهی نكس پیش این طبیب	بر زمین میزن زر و سر، ای لبیب 
127.21 گفت افزون را، تو بفروش و بخر	بذل جاه و، بذل جان و، بذل سر
127.22 تا ثنای تو بگوید فضل هو	كه حسد آرد فلك بر جاه  تو
127.23 چون طبیبان را نگهدارید دل	خود ببینید و، شوید از خود خجل 
127.24 دفع این كوری به دست خلق نیست	لیك اكرام طبیبان از هدیست 
127.25 این طبیبان را به جان بنده شوید	تا به مشك و عنبر آکنده شوید

128. متهم داشتن قوم انبیا را علیهم السلام
128.1 قوم گفتند: این همه زرق است و مكر	كی خدا نائب كند از زید و بكر ؟
128.2 هر رسول شاه باید جنس او	آب و گل كو؟ خالق افلاك كو ؟
128.3 مغز خر خوردیم ؟  تا ما چون شما	پشه را داریم هم راز هما ؟
128.4 كو هما؟ كو پشه؟ كو گل؟ كو خدا ؟	ز آفتاب چرخ چه بود ذره را ؟
128.5 این چه نسبت؟ این چه پیوندی بود؟	تا كه در عقل و دماغی در رود
128.6 * ما کجا؟ وین گفت بیهوده کجا؟	این چه زرق است و چه شید است و دغا؟
128.7 * خود کجا، کو آسمان؟ کو ریسمان؟	می نگیرد مغز ما این داستان
128.8 * غالبا ما عقل داریم این قدر	گند  نا را میشناسیم از گزر

129. حكایت خرگوشان كه خرگوشی را به رسالت پیش فیل فرستادند كه بگو: من رسول ماه آسمانم پیش تو، كه از این چشمۀ آب حذر كن. چنانكه در كتاب كلیله و دمنه آمده
129.1 این بدان ماند كه خرگوشی بگفت	من رسول ماهم و، با ماه جفت 
129.2 كز رمۀ پیلان بر آن چشمۀ زلال	جمله نخجیران بدند اندر وبال 
129.3 جمله محروم و ز خوف از چشمه دور	حیله ای كردند، چون كم بود زور
129.4 از سر  كه بانگ زد خرگوش زال	سوی پیلان در شب غرّۀ هلال 
129.5 شاه پیلا، من رسولم پیش بیست	بر رسولان بند و زجر و خشم نیست 
129.6 ماه می گوید كه: ای پیلان روید	چشمه آن  ماست، زآن یك سو شوید
129.7 ور نه من تان، كور گردانم یقین	گفتم، از گردن برون کردم من این 
129.8 ترك این چشمه بگوئید و روید	تا ز زخم تیغ من ایمن شوید
129.9 نك نشان آن است، كاندر چشمه ماه	مضطرب گردد ز پیل  آبخواه 
129.10 كه بیا رابع عشر، ای شاه پیل	تا درون چشمه یابی این دلیل 
129.11 ماه چون شد بدر، آمد بی عثار	شاه پیلان شب بسوی چشمه سار
129.12 * چون دو هفته از مه نو بگذرید	شاه پیل آمد، ز چشمه می چرید
129.13 چونكه زد خرطوم پیل آن شب در آب	مضطرب شد آب و مه كرد اضطراب 
129.14 پیل باور كرد از وی آن خطاب	چون درون چشمه مه كرد اضطراب 
129.15 * ترس ترسان بازگشتند آن رمه	بعد از آن نامد یکی زایشان همه
129.16 ما نه زآن پیلان گولیم، ای گروه	* كه اضطراب ماه آردمان شكوه 

130. جواب گفتن انبیا طعن ایشان را و مثل زدن ایشان را
130.1 انبیا گفتند: آوه، پند جان	سخت تر كرد ای سفیهان بندتان 
130.2 ای دریغا كه دوا در رنجتان	گشت زهر قهر جان آهنجتان 
130.3 ظلمت افزود این چراغ آن چشم را	چون خدا بگماشت پردۀ خشم را
130.4 چه رئیسی جست خواهیم از شما ؟	كه ریاستمان فزون است از سما
130.5 چه شرف یابد ز كشتی بحر  در ؟	خاصه كشتی  ز سرگین گشته پر
130.6 ای دریغ آن دیدۀ كور و كبود	کآفتابی اندر او ذرّه  نمود
130.7 ز آدمی كو بود بی مثل و ندید	دیدۀ ابلیس جز طینی ندید
130.8 چشم دیوانه، بهارش، دی نمود	ز آن طرف جنبید، كاو را خانه بود
130.9 * ای بسا دولت كه آید گاه گاه	پیش بی دولت، بگردد او ز راه 
130.10 ای بسا معشوق كاید ناشناخت	پیش بد بختی، نداند عشق باخت 
130.11 احمقان را این چنین حرمان چراست؟	می نسازد گمرهان را راه راست
130.12 این غلط ده دیده را حرمان ماست	وین مقلب، قلب را سوء القضاست 
130.13 چون بت سنگین شما را قبله شد	لعنت و كوری شما را ظله شد
130.14 چون بشاید سنگتان انباز حق	چون نشاید عقل و جان هم راز حق ؟ 
130.15 پشۀ مرده هما را شد شریك	چون نشاید زنده هم راز ملیك ؟
130.16 یا مگر مرده، تراشیده شماست	پشۀ زنده، تراشیده خداست 
130.17 عاشق خویشید و صنعت كرد خویش	دمّ ماران را، سر مار است كیش 
130.18 نی در آن دم  دولتی و نعمتی	نی در آن سر  راحتی و لذتی 
130.19 گرد سر گردان بود، آن دم مار	لایقند و در خورند آن هر دو یار
130.20 آن چنان گوید حكیم غزنوی	در الهی نامه، گر خوش بشنوی 
130.21 كم فضولی كن تو در حكم قدر	در خور آمد شخص خر با گوش خر
130.22 شد مناسب عضوها و ابدانها	شد مناسب وصفها با جانها
130.23 وصف هر جانی مناسب باشدش	بی گمان جانی كه حق بتراشدش 
130.24 چون صفت با جان قرین كردست او	پس مناسب دانش، همچون چشم و رو
130.25 شد مناسب وصفها در خوب و زشت	شد مناسب حرفها كه حق نوشت 
130.26 دیده و دل هست بین اصبعین	چون قلم در دست كاتب ای حسین 
130.27 اصبع لطف است و قهر اندر میان	كلك دل با قبض و بسطی زین بنان 
130.28 ای قلم بنگر گر اجلالیستی	كه میان اصبعین كیستی 
130.29 جمله قصد و جنبشت زین اصبع است	فرق تو بر چار راه مجمع است 
130.30 این حروف حالهات از نسخ اوست	عزم و فسخت هم ز عزم و فسخ اوست 
130.31 جز نیاز و جز تضرع راه نیست	زین تقلب هر قلم آگاه نیست 
130.32 این قلم داند، ولی بر قدر خود	قدر خود پیدا كند در نیك و بد
130.33 آنچه در خرگوش و پیل آویختند	تا ازل را با حیل آمیختند

131. بیان آنكه هر كس را نرسد مثل آوردن خاصه در كار الهی
131.1 كی رسدتان این مثلها ساختن ؟	سوی آن درگاه پاك انداختن 
131.2 آن مثل آوردن، آن  حضرت است	كه به علم سرّ و جهر او آیت است 
131.3 تو چه دانی سرّ چیزی؟ تا تو  كل	یا به زلف و یا به رخ آری مثل 
131.4 موسی، آن را که عصا دید و، نبود	اژدها بد، سرّ او لب میگشود
131.5 چون چنان شاهی نداند سرّ چوب	تو چه دانی سرّ این دام و حبوب ؟
131.6 چون غلط شد چشم موسی در مثل	چون كند موشی فضولی مدخل ؟
131.7 آن مثالت را چو اژدرها كند	تا به پاسخ جزو جزوت بر كند
131.8 این مثال آورد ابلیس لعین	تا كه شد ملعون حق تا یوم دین 
131.9 این مثال آورد قارون از لجاج	تا فرو شد در زمین با تخت و تاج 
131.10 * این مثال آورد نمرود جهول	تا که پشه مغز سر خوردش عجول
131.11 * این مثال اندیش گشته قوم عاد	کاستخوانشان خرد و مرد آمد ز باد
131.12 * این مثال آورد شدّاد لئیم	تا که شد محروم از هر دو نعیم
131.13 * این مثال آورد فرعون از غلط	تا که اندر آب دریا شد سقط
131.14 * این مثال آورد هر بد بخت دون	تا که شد در قعر دوزخ سرنگون
131.15 این مثالت را چو زاغ و بوم دان	كه از ایشان پست شد صد خاندان 

132. مثلها زدن قوم نوح علیه السلام به استهزا در زمان كشتی ساختن
132.1 نوح اندر بادیه كشتی بساخت	صد مثل گو از پی تسخر بتاخت 
132.2 در بیابانی كه چاه و آب نیست	می كند كشتی، چه نادان ابلهی است 
132.3 آن یكی میگفت: این كشتی بتاز	و آن یكی میگفت: پرّش هم بساز
132.4 * آن یکی میگفت: دنبالش کژ است	وآن یکی میگفت: پشتش کژ مژ است
132.5 * آن یکی میگفت: پالانش کجاست؟	وآن یکی میگفت: پایش کژ چراست ؟
132.6 * آن یکی میگفت: کاین مشکی تهیست	وآن یکی میگفت: این خر بهر کیست ؟
132.7 * آن یکی میگفت: جو چون میخورد؟	ور نه بارت کی به منزل میبرد ؟
132.8 * آن یکی میگفت: بیکاری مگر؟	یا شدی فرتوت و عقلت شد ز سر ؟
132.9 او همی گفت: این به فرمان خداست	این به چربكها نخواهد گشت كاست 

133. حكایت آن دزد كه پرسیدندش: چه می كنی نیم شب در بن این دیوار؟ گفت: دهل می زنم
133.1 این مثل بشنو كه شب دزدی عنید	در بن دیوار حفره می برید
133.2 نیم بیداری كه او رنجور بود	طق طق آهسته اش را می شنود
133.3 رفت بر بام و فرو آویخت سر	گفت او را: در چه كاری ای پدر ؟
133.4 خیر باشد، نیم شب چه میكنی ؟	تو كه ای؟ گفتا: دهل زن ای سنی 
133.5 در چه كاری؟ گفت: می كوبم دهل	گفت: كو بانگ دهل ای بو سبل؟ 
133.6 گفت: فردا بشنوی این بانگ را	نعرۀ یا حسرتا، واویلتا
133.7 * من چو رفتم بشنوی بانگ دهل	آن زمان واقف شوی بر جزو و کل
133.8 آن دروغ است و كژ و بر ساخته	سرّ آن كژ را تو هم نشناخته 
133.9 در غلط افتاده ای ای نمیم خام	پخته شو در آتش او، والسلام
133.10 سرّ آن خرگوش و آن دیو فضول	كه به پیش نفس تو آمد رسول 
133.11 تا كه نفس گول را محروم كرد	ز آب حیوانی، كه از وی خضر  خورد
133.12 باژگونه كرده ای معنیش را	كفر گفتی مستعد شو نیش را

134. جواب آن مثل كه منكران گفتند از رسالت خرگوش پیغام پیل را از ماه آسمان
134.1 اضطراب ماه گفتی در زلال	كه بترسانید پیلان را شغال 
134.2 قصۀ خرگوش و پیل آری و آب	خشیت پیلان ز مه در اضطراب 
134.3 این چه ماند آخر ای كوران خام؟	با مهی كه شد زبونش خاص و عام 
134.4 چه مه و چه آفتاب و چه فلك ؟	چه عقول و چه نفوس و چه ملك ؟
134.5 * چه وحوش و چه طیور و چه جماد؟	چه ملوک و چه گدا، چه کیقباد؟
134.6 * چه بلاد و چه حبال و چه بحار؟	چه مه و چه سال و چه لیل و نهار؟
134.7 * چه تراب و آب و چه باد و چه نار؟	چه خریق و صیف و چه دی، چه بهار؟
134.8 * جمله اندر حکم و در فرمان او	همچو گوئی در خم چوگان او
134.9 آفتاب آفتاب آفتاب	این چه می گویم؟ مگر هستم به خواب؟ 
134.10 صد هزاران شهر را خشم شهان	سر نگون كرده است، ای بد گمرهان 
134.11 كوه بر خود میشكافد، صد شكاف	گرد ایشان ماه و خور اندر طواف 
134.12 خشم مردان خشك گرداند سحاب	خشم دلها كرد عالمها خراب 
134.13 بنگرید ای مردگان بی حنوط	در سیاستگاه شهرستان  لوط
134.14 پیل خود چه بود؟ كه سه مرغ پران	كوفتند آن پیلكان را استخوان 
134.15 اضعف مرغان، ابابیل است و او	پیل را بدرید و نپذیرد رفو
134.16 كیست كاو نشنید آن طوفان نوح ؟	یا مصاف لشكر فرعون و روح 
134.17 روحشان بشكست و اندر آب ریخت	ذره ذره آبشان بر می گسیخت 
134.18 كیست كاو نشیند احوال ثمود ؟	و انكه صرصر عادیان را میربود
134.19 چشم، باری در چنان پیلان گشا	كه بدندی پیل كش اندر وغا
134.20 آن چنان پیلان و شاهان ظلوم	زیر خشم دل همیشه در رجوم 
134.21 تا ابد از ظلمتی در ظلمتی	می روند و نیست غوثی رحمتی 
134.22 نام نیك و بد مگر نشنیده اید ؟	جمله دیدند و شما نادیده اید 
134.23 دیده را نادیده می آرید، لیك	چشمتان را واگشاید مرگ نیك 
134.24 گر دو عالم پر بود خورشید و نور	چون روی در ظلمتی مانند گور
134.25 بی نصیب آئی از آن نور عظیم	بسته روزن باشی از ماه كریم 
134.26 تو درون چاه رفتستی ز كاخ	چه گنه دارد جهانهای فراخ ؟
134.27 جان كه اندر وصف گرگی ماند او	چون ببیند روی یوسف را؟ بگو
134.28 لحن داودی به سنگ و كه رسید	گوش آن "سنگین دلانش" كم شنید
134.29 آفرین بر عقل و بر انصاف باد	هر زمان، و الله أعلم بالرشاد
134.30 صدقوا رسلا كراما یا سبا	صدقوا روحا سباها من سبا
134.31 صدقوهم هم شموس طالعة	یؤمنوكم من مخازی القارعة 
134.32 صدقوهم هم بدور زاهرة	قبل أن یلقوكم بالساهرة
134.33 صدقوهم هم مصابیح الدجی	أكرموهم هم مفاتیح الرجا
134.34 صدقوا من لیس یرجو خیركم	لا تضلوا لا تصدوا غیركم 
134.35 پارسی گوئیم هین تازی بهل	هندوی آن ترك باش ای آب و گل 

135. معنی حزم و مثال مرد حازم
135.1 هین گواهیهای شاهان بشنوید	بگرویدند آسمانها بگروید
135.2 یا بحال اولینان بنگرید	یا سوی آخر، به حزمی بر پرید
135.3 حزم چه بود؟ در  دو  تدبیر احتیاط	از دو، آن گیری، كه دور است از خباط
135.4 آن یكی گوید: در این ره، هفت روز	نیست آب و هست ریگ پای سوز
135.5 آن دگر گوید: دروغ است این بدان	كه به هر شب، چشمه ای بینی روان 
135.6 حزم آن باشد كه برگیری تو آب	تا رهی از ترس و، باشی در صواب 
135.7 گر بود در راه آب، این را بریز	ور نباشد، وای بر مرد ستیز
135.8 ای خلیفه زادگان، دادی كنید	حزم بهر روز میعادی كنید
135.9 آن عدوئی كز پدرتان كین كشید	سوی زندانش ز علیین كشید
135.10 آن شه شطرنج، دل را مات كرد	از بهشتش سخرۀ آفات كرد
135.11 چند جا، بندش گرفت، اندر نبرد	تا به كشتی در فكندش، روی زرد
135.12 این چنین كردست با آن پهلوان	سست سستش منگرید ای دیگران 
135.13 مادر و بابای ما را، آن حسود	تاج و پیرایه به چالاكی ربود
135.14 كردشان آن جا برهنه و زار و خوار	سالها بگریست آدم، زار زار
135.15 كه ز اشك چشم او روئید نبت	كه چرا اندر جریده لاست ثبت 
135.16 تو قیاسی گیر، طرّاریش را	كه چنان سرور،  كند، زو ریش را
135.17 الحذر، ای گل پرستان، از شرش	تیغ لا حولی زنید اندر سرش 
135.18 كاو همی بیند شما را از كمین	كه شما او را نمی بینید هین 
135.19 دائما  صیاد ریزد دانه ها	دانه پیدا باشد و، پنهان دغا
135.20 هر كجا دانه بدیدی، الحذر	تا نبندد دام، بر تو بال و پر
135.21 * چونکه دیدی دانه بگریز ای حمام	ورنه چون خوردی، در افتادی به دام
135.22 * شاد مرغی کاو به ترک دانه گفت	در ریاض قدس، بهرش  گل شکفت
135.23 ز انكه مرغی كاو بترك دانه كرد	دانه از صحرای بی تزویر خورد
135.24 هم بدان قانع شد و از دام جست	هیچ دامی پرّ و بالش را نبست 

136. وخامت حال آن مرغ كه ترك حزم كرد از حرص و هوا
136.1 باز مرغی فوق دیواری نشست	دیده سوی دانۀ دامی ببست 
136.2 گه نظر  او سوی صحرا بدی	گاه حرصش سوی دانه میشدی
136.3 این نظر با آن نظر چالیش كرد	ناگهانی از خرد خالیش كرد
136.4 * رفت و دانه خورد و اندر دام ماند	صایدش کشت و بخورد و کام راند
136.5 باز مرغی كان تردّد را گذاشت	ز آن نظر بر كند و بر صحرا گماشت 
136.6 چون بکند او دل از این، شادان شد او	تا امام جمله آزادان شد او
136.7 هر كه او را مقتدا سازد،  برست	در مقام امن و آزادی نشست 
136.8 زآنكه شاه حازمان آمد دلش	تا گلستان و چمن شد منزلش 
136.9 حزم از او راضی و، او راضی ز حزم	این چنین كن، گر كنی تدبیر و عزم 
136.10 بارها در دام حرص افتاده ای	حلق خود را در بریدن داده ای 
136.11 بازت آن توّاب لطف آزاد كرد	توبه پذرفت و درونت شاد كرد
136.12 گفت: إن عدتم كذا عدنا كذا	نحن زوجّنا الفعال بالجزا
136.13 چونكه جفتی را بر خود آورم	آید آن جفتش دوانه، لاجرم 
136.14 جفت كردیم این عمل را با اثر	چون رسد جفتی، رسد جفتی دگر
136.15 چون رباید غارتی از جفت، شوی	جفت می آید پی او، شوی جوی 
136.16 بار دیگر سوی این دام آمدی	خاك اندر دیدۀ توبه زدی
136.17 بازت آن توّاب بگشود آن گره	گفت: هین بگریز و، این سو پا منه 
136.18 باز چون پروانۀ نسیان رسید	جانتان را جانب آتش كشید
136.19 كم كن ای پروانه نسیان و شكی	در پر سوزیده بنگر تو یكی 
136.20 چون رهیدی،  شكر آن باشد كه هیچ	سوی آن دانه نداری پیچ پیچ 
136.21 تا تو را، چون شكر گوئی، بخشد او	روزی بی دام و بی خوف عدو
136.22 شكر آن نعمت كه تان آزاد كرد	نعمت حق را بباید یاد كرد
136.23 چند اندر رنجها و در بلا ؟	گفته ای: برهان ز دامم، ای خدا
136.24 تا چنین خدمت كنم، احسان كنم	خاك اندر دیدۀ شیطان زنم
136.25 * چون خلاصت داد حق از امتحان	همچنانستی که بودی همچنان
136.26 * چون رها کردت فرامش کردیش	جان خود را مست و بی هش کردیش 

137. حكایت نذر كردن سگان هر زمستان كه چون تابستان آید خانه سازیم از بهر زمستان
137.1 سگ زمستان جمع گردد استخوانش	زخم سرما خرد گرداند چنانش 
137.2 كاو بگوید: كاین قدر تن كه منم	خانه ای از سنگ باید كردنم 
137.3 چون كه تابستان بیاید، من به چنگ	بهر سرما خانه ای سازم ز سنگ 
137.4 چون كه تابستان بیاید، از گشاد	استخوانها پهن گردد پوست شاد
137.5 زفت گردد، پا كشد در سایه ای	كاهلی، سیری، غری، خود رایه ای 
137.6 گوید او، چون زفت بیند خویش را،	در كدامین خانه گنجم ای كیا ؟
137.7 گویدش دل: خانه ای ساز ای عمو	گوید او: در خانه كی گنجم؟ بگو
137.8 استخوان حرص تو، در وقت درد	درهم آید، خرد گردد در نورد
137.9 گوئی از توبه: بسازم خانه ای	در زمستان باشدم کاشانه ای 
137.10 چون نماند این درد گشت، آن حرص رفت	همچو سگ سودای خانه از تو رفت 
137.11 شكر نعمت، خوشتر از نعمت بود	شكر باره، كی سوی نعمت رود؟
137.12 شكر، جان  نعمت و، نعمت چو پوست	زآنكه شكر آرد تو را تا كوی دوست 
137.13 نعمت آرد غفلت و، شكر انتباه	صید نعمت كن به دام شكر  شاه 
137.14 نعمت شكرت  كند  پر چشم و میر	تا  كنی صد نعمت ایثار فقیر
137.15 سیر نوشی از طعام و نقل حق	تا رود از تو شكم خواری و دق 
137.16 * نعمت وهّاب را شکری کنید	تا سر منحوس خود را نشکنید
137.17 * شکر، جذب نعمت وافر کند	کفر  نعمت، مرد را کافر کند 

138. منع كردن منكران، انبیا علیهم السلام را از نصیحت كردن و حجت آوردن جبریانه
138.1 قوم گفتند: ای نصوحان بس بود	آنچه گفتید، ار در این ده، كس بود
138.2 قفل بر دلهای ما بنهاد حق	كس نتاند برد بر خالق سبق 
138.3 نقش ما این كرد آن تصویرگر	این نخواهد شد به گفت وگو دگر
138.4 * سنگ را صد سال گوئی: لعل شو	كهنه را صد سال گوئی: باش نو
138.5 خاك را گوئی: صفات آب گیر	آب را گوئی: عسل شو یا كه شیر
138.6 * نار را گوئی که: نور محض شو	پشه را گوئی که: سوی باد رو
138.7 * قلب را گوئی که: زرّ پاک شو	یا که اکسیری شو و چالاک شو
138.8 هیچ از آن اوصاف دیگرگون شوند ؟	آب کی گردد عسل؟ ای هوشمند
138.9 خالق افلاك و هم افلاكیان	خالق آب و تراب و خاكیان 
138.10 آسمان را داد دوران و صفا	آب و گل را، تیره روئی و نما
138.11 كی تواند آسمان دردی گزید؟	كی تواند آب و گل صفوت خرید؟
138.12 قسمتی كردست هر یك را رهی	كی  كهی گردد به جهدی چون  كهی ؟

139. جواب انبیا علیهم السلام جبریان را
139.1 انبیا گفتند: کآری، آفرید	وصفهائی كه نتان ز آن سر كشید
139.2 وآفرید او وصفهای عارضی	كه گهی مبغوض می گردد رضی 
139.3 سنگ را گوئی كه: زر شو، بیهدست	مس را گوئی كه: زر شو، راه هست 
139.4 ریگ را گوئی كه: گل شو، عاجز است	خاك را گوئی كه: گل شو، جایز است 
139.5 رنجها دادست، كان را چاره نیست	آن به مثل، لنگی و فطس و عمی است 
139.6 رنجها دادست كان را چاره هست	آن به مثل لقوه و درد سر است 
139.7 این دواها ساخت بهر ائتلاف	نیست این درد و دواها از گزاف 
139.8 بلكه اغلب رنجها را چاره هست	چون به جد جوئی، بیاید آن به دست 

140. مكرر كردن كافران حجتهای جبریانه خود را
140.1 قوم گفتند: ای گروه، این رنج ما	نیست زآن رنجی كه بپذیرد دوا
140.2 سالها گفتند از این افسون و پند	سخت تر می گشت زآن، هر لحظه بند
140.3 گر دوا را این مرض قابل بدی	آخر از وی ذرّه ای زایل شدی 
140.4 سدّه چون شد، آب ناید در جگر	گر خورد دریا، رود جای دگر
140.5 لاجرم آماس گیرد دست و پا	تشنگی را نشكند آن استقا

141. باز جواب انبیا علیهم السلام ایشان را
141.1 انبیا گفتند: نومیدی بد است	فضل و رحمتهای باری، بی حد است 
141.2 از چنین محسن نشاید ناامید	دست در فتراك این رحمت زنید
141.3 ای بسا كارا، كه اول صعب گشت	بعد از آن بگشاده شد، سختی گذشت 
141.4 بعد نومیدی، بسی اومیدهاست	از پس ظلمت بسی خورشیدهاست 
141.5 * خود گرفتم كه شما سنگین شدید	قفلها بر گوش و بر دل بر زدید
141.6 گرچه سنگین دل چو خارا آمدید	قفلها بر گوش و چشم و جان زدید
141.7 هیچ ما را با قبولی كار نیست	كار ما تسلیم و فرمان بردنیست 
141.8 او بفرمودستمان این بندگی	نیست ما را از خود این گویندگی 
141.9 جان برای امر او داریم ما	گر به ریگی گوید او كاریم ما
141.10 * امر حق را ما گروه بی ریا	میرسانیم این رسالت با شما
141.11 غیر حق جان نبی را یار نیست	با قبول و رد خلقش، كار نیست 
141.12 مزد تبلیغ رسالاتش، از اوست	زشت و دشمن رو شدیم، از بهر دوست 
141.13 ما بر این درگه ملولان نیستیم	تا ز بعد راه، هر جا بیستیم 
141.14 دل فرو بسته و ملول آن كس بود	كز فراق یار در محبس بود
141.15 دلبر و مطلوب، با ما حاضر است	در نثار رحمتش، جان شاكر است 
141.16 در دل ما، لاله زار و گلشنی است	پیری و پژمردگی را راه نیست 
141.17 دائما ترّ و جوانیم و لطیف	تازه و خندان و شیرین و ظریف 
141.18 پیش ما صد سال و یك ساعت، یكیست	كه دراز و كوته از ما منفكیست 
141.19 آن دراز و كوتهی در جسمهاست	آن دراز و كوته اندر جان كجاست ؟
141.20 سیصد و نه سال، آن اصحاب كهف	پیششان یك روز، بی اندوه و لهف 
141.21 وآنگهی، ننمودشان یك روز هم	كه به تن باز آمد ارواح از عدم 
141.22 چون نباشد روز و شب یا ماه و سال	كی بود سیریّ و پیریّ و ملال؟ 
141.23 در گلستان عدم، چون بی خودیست	مستی از سغراق لطف ایزدیست 
141.24 لم یذق لم یدر، هر كس كاو نخورد	كی به وهم آرد جعل انفاس ورد ؟
141.25 نیست موهوم، ار بدی موهوم آن	همچو موهومان شدی معدوم آن 
141.26 دوزخ اندر وهم، چون آرد بهشت؟	هیچ تابد روی خوب از خوك زشت؟ 
141.27 هین گلوی خود مبرید، ای مهان	این چنین لقمه رسیده تا دهان 
141.28 راههای صعب پایان برده ایم	ره بر اهل خویش آسان كرده ایم 
141.29 * هین بجوئید از نجوم سعد راه	زآنکه در ظلمت درید و قعر چاه
141.30 * هر که ما را گشت پیرو، باز رست	از عذاب نار و، در جنت نشست

142. مكرر كردن قوم اعتراض ترجیه بر انبیا علیهم السلام
142.1 قوم گفتند: ار شما سعد خودید	نحس مائید و ضدّید و مرتدید
142.2 جان ما فارغ بد از اندیشه ها	در غم افكندید ما را و عنا
142.3 ذوق جمعیت كه بود و، اتفاق	شد ز فال زشتتان، صد افتراق 
142.4 طوطی نقل و شكر بودیم ما	مرغ  مرگ اندیش گشتیم از شما
142.5 هر كجا افسانۀ غم گستریست	هر كجا آوازۀ مستنكریست 
142.6 هر كجا اندر جهان فال بدیست	هر كجا مسخی، نكالی، مأخذیست 
142.7 در مثال و قصه و فال  شماست	در غم انگیزی شما را مشتهاست 

143. باز جواب انبیا علیهم السلام
143.1 انبیا گفتند: فال زشت و بد	از میان جانتان دارد مدد
143.2 گر تو جائی خفته باشی با خطر	اژدها در قصد تو آید به سر
143.3 مهربانی، مر تو را آگاه كرد	كه بجه زود، ار نه اژدرهات خورد
143.4 تو بگوئی: فال بد چون میزنی؟	فال چه؟ برجه، ببین در روشنی 
143.5 از میان فال بد من خود تو را	میرهانم میبرم سوی سرا
143.6 چون نبی آگه كنندست از نهان	كاو بدید، آنچه ندید اهل جهان 
143.7 گر طبیبی گویدت: غوره مخور	كه چنین رنجی بر آرد از تو سر
143.8 تو بگوئی: فال بد چون می زنی؟	پس تو ناصح را مؤثم میكنی 
143.9 ور منجم گویدت: امروز هیچ	آن چنان كاری مكن اندر بسیچ 
143.10 زآنکه نیکو نیست روز، امروز هان	تا نگردی نادم و خاسر از آن
143.11 صد ره ار بینی دروغ اختری	یك دو باره راست آمد، میخری 
143.12 این نجوم ما نشد هرگز خلاف	صحتش چون ماند از تو در غلاف؟ 
143.13 آن طبیب و آن منجم، از گمان	می كنند آگاه و ما، خود از عیان 
143.14 دود می بینیم و آتش از كران	حمله می آرد به سوی منكران 
143.15 تو همی گوئی: خمش كن زین مقال	كه زیان ماست، قال  شوم  فال 
143.16 ای كه نصح ناصحان را نشنوی	فال بد با توست، هر جا میروی 
143.17 افعئی بر پشت تو بر میرود	او ز بامی بیندت، آگه كند
143.18 گوئیش: خاموش و، غمگینم مكن	گوید او خوش باش، خود رفت این سخن 
143.19 چون زند افعی دهان بر گردنت	تلخ گردد جمله شادی کردنت 
143.20 پس بدو گوئی: همین بود ای فلان؟	چون نبدریدی گریبان در فغان؟ 
143.21 یا ز بالایم تو سنگی میزدی	تا مرا از جدّ نمودی آن بدی 
143.22 * او بگوید: زانكه می آزرده ای	تو بگوئی: نی، که شادم كرده ای 
143.23 گفت: من كردم جوانمردی به پند	تا رهانم من تو را زین خشك بند
143.24 گوید او: آزرده میگشتی، چه سود؟	من بسی گفتم، تو را روزی نبود
143.25 از لئیمی حق آن نشناختی	مایۀ ایذا و طغیان ساختی 
143.26 این بود خوی لئیمان دنی	بد كند با تو، چو نیكوئی كنی 
143.27 نفس را زین صبر میكن منحنیش	كه لئیم است و نسازد نیكوئیش 
143.28 با كریمی گر كند، احسان سزد	هر یكی را او عوض هفصد دهد
143.29 با لئیمی چون كنی قهر و جفا	بنده ای گردد تو را بس با وفا
143.30 كافران، كآرند در نعمت جفا	باز در دوزخ نداشان ربّنا
143.31 كه لئیمان در جفا، صافی شوند	چون وفا بینند خود جافی شوند

144. حكمت در آفریدن دوزخ آن جهان و زندان این جهان تا معبد منکران گردد كه ائْتیا طوْعا أوْ كرْها
144.1 مسجد طاعاتشان خود دوزخ است	پای بند مرغ بیگانه فخ است 
144.2 هست زندان، صومعۀ دزد و لئیم	كاندر او ذاكر شود حق را مقیم 
144.3 چون عبادت بود مقصود از بشر	شد عبادتگاه گردن كش، سقر
144.4 آدمی را هست در هر كار دست	لیك ازو مقصود، این خدمت بدست 
144.5 ما خلقْت الْجنّ و الْإنْس این بخوان	جز عبادت نیست مقصود از جهان 
144.6 گر چه مقصود از كتاب آن فن بود	گر تواش بالش كنی هم می شود
144.7 لیك ازو مقصود این بالش نبود	علم بود و دانش و ارشاد و سود
144.8 گر تو میخی ساختی شمشیر را	بر گزیدی بر ظفر ادبیر را
144.9 گر چه مقصود از بشر علم و هدیست	لیك هر یك آدمی را معبدیست 
144.10 معبد مرد كریم، أكرمته	معبد مرد لئیم، أسقمته 
144.11 مر لئیمان را بزن، تا سر نهند	مر كریمان را بده، تا بر دهند
144.12 لاجرم حق هر دو مسجد آفرید	دوزخ آنها را و، اینها را مزید

145. بیان آن كه حق تعالی صورت ملوك را سبب مسخر كردن جباران كه مسخر حق نباشند ساخته است چنان كه موسی علیه السلام باب صغیر ساخت بر ربض قدس جهت ركوع جباران بنی اسرائیل وقت در آمدن كه ادْخلوا الْباب سجّدا و قولوا حطّة نغفر لکم
145.1 ساخت موسی قدس، در باب صغیر	تا فرود آرند سر، قوم زحیر
145.2 زآنكه جباران بدند و سر فراز	دوزخ آن باب صغیر است و نیاز
145.3 آنچنان كه حق ز لحم و استخوان	از شهان باب صغیری ساخت هان 
145.4 اهل دنیا، سجدۀ ایشان كنند	چون كه سجدۀ كبریا را دشمنند
145.5 ساخت سرگین دانگی محرابشان	نام آن محراب میر و پهلوان 
145.6 لایق این حضرت پاكی، نه اید	نیشكر نی، لیک در صورت نی اید
145.7 آن سگان را این خسان خاضع شوند	شیر را عار است، كاو را بگروند
145.8 گربه باشد، شحنۀ هر موش خو	موش كه بود؟ تا ز شیران ترسد او
145.9 خوف ایشان، از كلاب حق بود	خوفشان كی ز آفتاب حق بود ؟
145.10 "ربی الأعلی" است ورد آن شهان	"رب ادنی" در خور این ابلهان 
145.11 موش كی ترسد ز شیران مصاف؟	بلكه آن آهوتگان مشك ناف 
145.12 رو به پیش دیگ لیس ای کاسه لیس	توش خداوند و ولی نعمت نویس 
145.13 دیگ لیسی، کاسه لیسی را بجو	توش خداوند و ولی نعمت بگو
145.14 بس كن، ار شرحی بگویم دور دست	خشم گیرد میر و هم داند كه هست 
145.15 حاصل آن آمد، كه بد كن ای كریم	با لئیمان، تا نهد گردن لئیم 
145.16 با لئیم  نفس، چون احسان كند ؟	چون لئیمان، نفس بد، كفران كند
145.17 زین سبب بد كاهل محنت شاكرند	اهل نعمت طاغی اند و ماكرند
145.18 هست طاغی بگلر زرین قبا	هست شاكر خستۀ صاحب عبا
145.19 شكر كی روید ز املاك و نعم؟	شكر میروید ز بلوی و سقم 

146. قصۀ عشق صوفی بر سفرۀ تهی از خورش
146.1 صوفئی بر میخ روزی سفره دید	چرخ میزد، جامه ها را میدرید
146.2 بانگ میزد: نک نوای بی نوا	قحطها و دردها را، نک دوا
146.3 چونكه دود و سوز او بسیار شد	هر كه صوفی بود، با او یار شد
146.4 * كخ كخی و های و هوئی میزدند	تا که چندی مست و بی خود می شدند
146.5 بوالفضولی گفت صوفی را: كه چیست؟	سفرۀ آویخته، از نان تهیست 
146.6 گفت: رو رو، نقش بی معنیستی	بیخبر از خویش و عاشق نیستی 
146.7 عشق  نان، بی نان غذای عاشق است	بند هستی نیست، هر كاو صادق است 
146.8 عاشقان را كار نبود با وجود	عاشقان را هست بی سرمایه سود
146.9 بال نیّ و، گرد عالم میپرند	دست نیّ و، گو ز میدان میبرند
146.10 آن فقیری كاو ز معنی بوی یافت	دست ببریده همی زنبیل بافت 
146.11 عاشقان اندر عدم خیمه زدند	چون عدم، یك رنگ و نفس واحدند
146.12 شیر خواره كی شناسد ذوق لوت؟	مر پری را بوی باشد لوت و پوت 
146.13 آدمی كی بو برد از بوی او؟	چونكه خوی اوست، ضد خوی او
146.14 یابد از بو، آن پریّ بوی كش	تو نیابی آن، ز صد من لوت خوش 
146.15 پیش قبطی خون بود آن آب نیل	آب باشد پیش سبطی جمیل 
146.16 جاده باشد بحر ز اسرائیلیان	غرقه گه باشد ز فرعون عوان 
146.17 * باد بد بر عادیان  گرز و تبر	لیک بد بر هود و بر قومش ظفر
146.18 * گلستان باشد بر ابراهیم نار	لیک بر نمرود باشد زهر مار
146.19 * بر سمندر باشد آتش خاندان	لیک باشد بر دگر مرغان زیان
146.20 * نزد عاشق درد و غم حلوا بود	لیک حلوا بر خسان بلوا بود

147. مخصوص بودن یعقوب علیه السلام به چشیدن جام حق از روی یوسف و كشیدن بوی حق از بوی یوسف و حرمان برادران و غیرهم از این هر دو
147.1 آنچه یعقوب از رخ یوسف بدید	* وآنچه او از بوی او اندر کشید
147.2 وآنچه در وی بود و اندر وی بدید*	خاص او بد، آن به اخوان كی رسید؟
147.3 این ز عشقش، خویش در چه می كند	وآن به كین، از بهر او چه می كند
147.4 سفرۀ او پیش این از نان تهیست	پیش یعقوب است پر، كاو مشتهیست 
147.5 روی ناشسته، نبیند روی حور	لا صلاة گفت إلا بالطهور
147.6 عشق باشد لوت و پوت جانها	جوع از این روی است، قوت جانها
147.7 جوع یوسف بود مر یعقوب را	بوی نانش میرسید از دور جا
147.8 آن كه بستد پیرهن را می شتافت	بوی پیراهان یوسف می نیافت 
147.9 وآنكه صد فرسنگ ز آن سو بود او	چونكه بد یعقوب، می بوئید بو
147.10 ای بسا عالم، ز دانش بی نصیب	حافظ علم است آن كس نی حبیب 
147.11 مستمع از وی همی یابد مشام	گر چه باشد مستمع از جنس عام 
147.12 زانكه پیراهن به دستش عاریه است	چون به دست آن نخاسی جاریه است 
147.13 جاریه پیش نخاسی سرسریست	در كف او، از برای مشتریست 
147.14 قسمت حق است روزی دادنی	هر یكی را سوی دیگر، راه نی 
147.15 یك خیال نیك، باغ آن شده	یك خیال زشت، راه این زده 
147.16 * آن خیالی، از اثر باغی شده	وین خیالی، عالمی بر هم زده
147.17 آن خدایی كز خیالی، باغ ساخت	و ز خیالی دوزخ و جای گداخت 
147.18 پس، كه داند راه گلشنهای او؟	پس كه داند جای گلخنهای او؟
147.19 دیده بان دل نبیند در مجال	كز كدامین ركن جان، آید خیال 
147.20 * جز مگر آن دل که دارد عون حق	کون او را نیست کرده، کون  حق
147.21 گر بدیدی مطلعش را ز احتیال	بند كردی راه هر ناخوش خیال 
147.22 كی رسد جاسوس را آن جا قدم؟	كه بود مرصاد و در بند عدم 
147.23 دامن فضلش به كف كن، كور وار	قبض اعمی این بود، ای شهریار
147.24 دامن او، امر و فرمان وی است	نیك بختی كه تقی جان وی است 
147.25 آن یكی در مرغزار و جوی آب	و آن یكی پهلوی او اندر عذاب 
147.26 او عجب مانده، كه ذوق این ز چیست؟	وین عجب مانده، كه این در حبس كیست ؟
147.27 هین چرا خشكی؟ كه اینجا چشمه هاست	هین چرا زردی؟ كه اینجا صد دواست 
147.28 همنشینا، هین در آ اندر چمن	گوید ای جان، من نیارم آمدن
147.29 * هین بیا جانا که پایت بسته نیست	گویدش نی نی، نتانم، تو بایست 

148. حكایت امیر و غلامش كه نماز باره بود و انس عظیم داشت در نماز و مناجات با حق
148.1 * یک مثل آمد در این معنی به گفت	بو که یابی زین بیان سرّ نهفت
148.2 اندرین معنی بگویم قصه ای	گوش بگشا تا بری زآن حصه ای
148.3 در زمانی بود امیری از کرام	بود سنقر نام، او را یک غلام
148.4 میر شد محتاج گرمابه سحر	بانگ زد: سنقر، هلا بردار سر
148.5 طاس و مندیل و گل از التون بگیر	تا به گرمابه رویم، ای ناگزیر
148.6 سنقر آمد، طاس و مندیل نكو	بر گرفت و رفت با او، دو به دو
148.7 مسجدی در ره بد و بانگ صلا	آمد اندر گوش سنقر در ملا
148.8 بود سنقر سخت مولع در نماز	گفت: ای میر من، ای بنده نواز
148.9 تو بدین دكان زمانی صبر كن	تا گذارم فرض و خوانم لمْ یكن 
148.10 * رفت سنقر، میر بر دکان نشست	منتظر از بادۀ پندار مست
148.11 * میر از بهر دل آن زنده جان	کرد یک ساعت توقف بر دکان
148.12 * چون امام و قوم بیرون آمدند	از نماز و وردها فارغ شدند
148.13 سنقر آنجا ماند تا نزدیك چاشت	میر سنقر را زمانی چشم داشت 
148.14 گفت: ای سنقر، چرا نائی برون؟	گفت: می نگذاردم ای ذو فنون 
148.15 صبر كن، نك آمدم، ای روشنی	نیستم غافل، كه در گوش منی 
148.16 هفت نوبت صبر كرد و بانگ كرد	تا كه عاجز گشت از تیباش مرد
148.17 پاسخش این بود: می نگذاردم	تا برون آیم هنوز، ای محترم 
148.18 گفت: آخر مسجد اندر كس نماند	كیت وا میدارد؟ آنجا كت نشاند؟
148.19 گفت: آنكه بسته استت از برون	بسته است او هم مرا از اندرون 
148.20 آنكه نگذارد تو را كائی درون	می نبگذارد مرا كایم برون 
148.21 آنكه نگذارد كز این سو پا نهی	او بدین سو بست پای این رهی 
148.22 ماهیان را بحر نگذارد برون	خاكیان را بحر نگذارد درون 
148.23 اصل ماهی زآب و، حیوان از گل است	حیله و تدبیر اینجا باطل است 
148.24 قفل زفت است و گشاینده خدا	دست در تسلیم زن، و اندر رضا
148.25 ذره ذره گر شود مفتاحها	این گشایش نیست جز از كبریا
148.26 چون فراموشت شود تدبیر خویش	یابی آن بخت جوان از پیر  خویش 
148.27 چون فراموش خودی، یادت كنند	بنده گشتی، آنگه آزادت كنند
148.28 * گر تو خواهی حرّی و دل زندگی	بندگی کن، بندگی کن، بندگی
148.29 * از خودی بگذر که تا یابی خدا	فانی حق شو که تا یابی بقا
148.30 * گر تو را باید وصال راستین	محو شو، والله اعلم بالیقین

149. نومید شدن انبیا علیهم السلام از قبول و پذیرایی منكران قوله حتّی إذا اسْتیأس الرّسل الخ
149.1 انبیا گفتند با خاطر: كه چند	میدهیم این را و آن را وعظ و پند
149.2 چند كوبیم آهن سردی ز غی؟	در دمیدن در قفس هین تا به كی؟ 
149.3 دمّ خر پیمودن آخر تا به چند؟	چون نیفزاید جوی؟ جز ریشخند
149.4 جنبش خلق از قضا و وعده است	تیزی دندان ز سوز معده است 
149.5 نفس  اول راند بر نفس  دوم	ماهی از سر گنده گردد، نی ز دم 
149.6 لیك هم میدان و، خر میران چو تیر	چونكه بلّغْ گفت حق، شد ناگزیر
149.7 * تو نمی دانی که آخر كیستی	جهد كن چندانكه دانی چیستی 
149.8 * چون نهی بر پشت كشتی بار را	بر توكل میكنی آن كار را
149.9 تو نمی دانی كه از هر دو  كه ای	غرقه ای اندر سفر یا ناجه ای 
149.10 گر بگوئی: تا ندانم من كیم	بر نخواهم تاخت بر كشتی و یم 
149.11 من در این ره ناجی ام یا غرقه ام؟	كشف گردان كز كدامین فرقه ام 
149.12 من نخواهم رفت این ره با گمان	بر امید خشك، همچون دیگران 
149.13 هیچ بازرگانئی ناید ز تو	زانكه در غیب است سر این دو رو
149.14 تاجر ترسنده طبع شیشه جان	در طلب نی سود دارد نی زیان 
149.15 بل زیان دارد كه محروم است و خوار	نور او یابد، كه باشد شعله خوار
149.16 چونكه بر بوك است جمله كارها	كار دین اولی، كز این یابی رها
149.17 نیست دستوری در اینجا فتح باب	جز امید، الله أعلم بالصواب 

150. بیان آن كه ایمان مقلد خوف است و رجا
150.1 داعی هر پیشه اومید است و بوك	گر چه گردنشان ز كوشش شد چو دوك 
150.2 بامدادان چون سوی دكان رود	بر امید و بوك روزی میدود
150.3 بو كه روزی نبودت، چون میروی؟	خوف حرمان هست، تو چونی قوی ؟
150.4 خوف حرمان ازل، در كسب لوت	چون نكردت سست اندر جستجوت؟ 
150.5 گوئی: ار چه خوف حرمان هست پیش	هست اندر كاهلی این خوف بیش 
150.6 هست در كوشش امیدم بیشتر	دارم اندر كاهلی افزون خطر
150.7 پس چرا در كار دین، ای بد گمان	دامنت می گیرد این خوف زیان ؟
150.8 یا ندیدی كه اهل این بازار ما ؟	در چه سودند انبیا و اولیا ؟
150.9 زین دكان رفتن چه كانشان رو نمود؟	اندر این بازار، چه بستند سود؟
150.10 آتش آن را رام چون خلخال شد	بحر آن را رام چون حمال شد
150.11 * از دم آن، مرده ای زنده شده	ابر آنرا سایه بانی آمده
150.12 آهن آن را نرم همچون موم شد	باد آن را بنده و محكوم شد
150.13 * شد ورا در دفع دشمن، چوب، مار	عنکبوتی شد مر این را پرده دار

151. بیان آنكه رسول صلی الله علیه و اله و سلم فرمود: ان لله تعالی أولیاء أخفیاء
151.1 قوم دیگر سخت پنهان میروند	شهرۀ خلقان ظاهر كی شوند ؟
151.2 این همه دارند و، چشم هیچ كس	بر نیفتد بر كیاشان یك نفس 
151.3 هم كرامتشان، هم ایشان در حرم	نامشان را نشنوند ابدال هم 
151.4 یا نمیدانی كرمهای خدا ؟	كاو تو را میخواند این سو، كه بیا
151.5 شش جهت عالم، همه اكرام اوست	هر طرف كه بنگری اعلام اوست 
151.6 گر كریمی گویدت: آتش درآ	اندرآ زود و، مگو: سوزد مرا
151.7 * کاو ز آتش نرگس و نسرین کند	وز میانش غنچه ها سر بر زند	
151.8 در حقیقت آتش از هیبت چو ماست	گازر دستار خوان انبیاست

152. حكایت مندیل در تنور انداختن انس بن مالک و ناسوختن
152.1 از انس، فرزند مالك آمدست	كه به مهمانی او شخصی شدست 
152.2 او حكایت كرد، كز بعد طعام	دید انس دستار  خوان را زردفام 
152.3 چركن و آلوده، گفت: ای خادمه	اندر افكن در تنورش یك دمه 
152.4 در تنور پر ز آتش در فكند	آن زمان، دستار  خوان را، هوشمند
152.5 جمله مهمانان در آن حیران شدند	انتظار دود كندوری بدند
152.6 بعد یك ساعت بر آورد از تنور	پاك و اسپید و از آن اوساخ دور
152.7 قوم گفتند: ای صحابی عزیز	چون نسوزید و منقی گشت نیز
152.8 گفت: زآنكه مصطفی دست و دهان	بس بمالید اندر این دستار  خوان 
152.9 ای دل ترسنده از نار و عذاب	با چنان دست و لبی كن اقتراب 
152.10 چون جمادی را چنین تشریف داد	جان عاشق را چه ها خواهد گشاد ؟
152.11 مر كلوخ كعبه را چون قبله كرد	خاك مردان باش، ای جان در نبرد
152.12 بعد از آن گفتند با آن خادمه	تو نگویی حال خود با این همه 
152.13 چون فکندی زود آن از گفت وی؟	گیرم او برده ست در اسرار پی 
152.14 این چنین دستار  خوان  قیمتی	چون فکندی اندر آتش، ای ستی ؟
152.15 گفت: دارم بر كریمان اعتمید	از عباد الله دارم بس امید
152.16 میزری چه بود ؟  اگر او گویدم	در رو اندر عین آتش بی ندم 
152.17 اندر افتم از كمال اعتقید	نیستم ز اكرام ایشان ناامید 
152.18 سر در اندازم، نه این دستار  خوان	ز اعتماد هر كریم راز دان 
152.19 ای برادر، خود بر این اكسیر زن	كم نباید صدق مرد از صدق  زن 
152.20 آن دل مردی كه از زن كم بود	آن دلی باشد كه كم ز اشكم بود

153. قصۀ فریاد رسیدن رسول صلی الله علیه و آله كاروان عرب را كه از تشنگی و بی آبی درمانده بودند و دل بر مرگ نهاده و شتران و خلق زبان بیرون انداخته
153.1 اندر آن وادی گروهی از عرب	خشك شد از قحط بارانش قرب 
153.2 در میان آن بیابان مانده ای	كاروانی، مرگ خود بر خوانده ای 
153.3 ناگهانی آن مغیث هر دو كون	مصطفی پیدا شد از ره، بهر عون 
153.4 دید آنجا كاروانی بس بزرگ	بر تف ریگ و ره صعب و سترگ 
153.5 اشترانشان را زبان آویخته	خلق اندر ریگ هر سو ریخته 
153.6 رحمش آمد، گفت: هین زوتر دوید	چند یاری سوی آن كثبان روید
153.7 كه سیاهی بر شتر مشك آورد	سوی میر خود به زودی میبرد
153.8 آن شتربان سیه را با شتر	سوی من آرید با فرمان مر
153.9 سوی كثبان آمدند آن طالبان	بعد یك ساعت بدیدند آنچنان 
153.10 بنده ای می شد سیه با یک شتر	راویه از آب صافی کرده پر 
153.11 پس بدو گفتند: می خواند تو را	این طرف فخر البشر خیر الوری 
153.12 گفت: من نشناسم او را، كیست او؟	گفت: او آن ماه روی قند خو
153.13 * سید و سرور محمد نور جان	مهتر و بهتر شفیع مجرمان
153.14 نوعها تعریف كردندش كه هست	گفت: مانا او مگر آن ساحر است ؟
153.15 كه گروهی را زبون كرد او به سحر	من نیایم جانب او نیم شبر
153.16 كشكشانش آوریدند آن طرف	او فغان برداشت در تشنیع و تف 
153.17 چون كشیدندش به پیش آن عزیز	گفت: نوشید آب و بردارید نیز
153.18 جمله را زآن مشك او سیراب كرد	اشتران و هر كسی ز آن آب  خورد
153.19 راویه پر كرد و مشك از مشك او	ابر گردون خیره ماند از رشك او
153.20 این كسی دیدست كز یك راویه	سرد گردد سوز چندان هاویه 
153.21 این كسی دیدست كز یك مشك آب	گشت چندین مشك پر، بی اضطراب 
153.22 مشك، خود رو پوش بود و موج  فضل	میرسید از امر او از بحر اصل 
153.23 آب از جوشش همی گردد هوا	و آن هوا گردد ز سردی آبها
153.24 بلكه بی اسباب و بیرون زین حكم	آب رویانید تكوین از عدم 
153.25 تو ز طفلی چون سببها دیده ای	در سبب از جهل بر چفسیده ای 
153.26 با سببها، از مسبب غافلی	سوی این رو پوشها، زآن مایلی 
153.27 چون سببها رفت بر سر میزنی	ربنا و ربناها میكنی 
153.28 رب همی گوید برو سوی سبب	چون ز صنعم یاد كردی؟ ای عجب ! 
153.29 گویدش: زین پس تو را بینم همه	ننگرم سوی سبب وآن دمدمه 
153.30 گویدش: ردّوا لعادوا كار توست	ای تو اندر توبه و میثاق سست 
153.31 لیك من آن ننگرم، رحمت كنم	رحمتم پر است، بر رحمت تنم 
153.32 ننگرم عهد بدت، بدهم عطا	از كرم این دم، چو میخوانی مرا
153.33 از من آید جمله احسان و وفا	وز تو بد عهدی و تقصیر و خطا
153.34 * حاصل آنکه در سبب پیچیده ای	لیک معذوری، همین را دیده ای
153.35 قافله حیران شد اندر كار او	یا محمد چیست این؟ ای بحر خو
153.36 كرده ای رو پوش مشك خرد را	غرقه كردی هم عرب هم  كرد را

154. مشك آن غلام از غیب پر آب كردن به معجزه و آن غلام سیاه را سپید رو كردن باذن الله تعالی
154.1 ای غلام، اكنون تو پر بین مشك خود	تا نگویی در شكایت نیك و بد
154.2 آن سیه حیران شد از برهان او	میدمید از لامكان ایمان او
154.3 چشمه ای دید از هوا ریزان شده	مشك او رو پوش  فیض آن شده 
154.4 زآن نظر رو پوشها هم بر درید	تا معین چشمۀ غیبی بدید
154.5 چشمها پر آب كرد آن دم غلام	شد فراموشش ز خواجه و ز مقام 
154.6 دست و پایش ماند از رفتن به راه	زلزله افكند در جانش اله 
154.7 باز بهر مصلحت بازش كشید	كه به خویش آ، باز رو ای مستفید
154.8 وقت حیرت نیست، حیرت پیش توست	این زمان در ره درآ، چالاك و چست 
154.9 دستهای مصطفی بر رو نهاد	بوسه های عاشقانه بس بداد
154.10 مصطفی، دست مبارك بر رخش	آن زمان مالید و كرد او فرخش 
154.11 شد سپید آن زنگی زادۀ حبش	همچو بدر و روز روشن شد شبش 
154.12 یوسفی شد در جمال و در دلال	گفتش: اكنون رو به ده، واگوی حال 
154.13 او همی شد بی سر و بی پای مست	پای می نشناخت در رفتن ز دست 
154.14 پس بیامد با دو مشك پر روان	سوی خواجه از نواحی كاروان 
154.15 * خواجه بر ره منتظر بنشسته بود	کان غلامش دیر می آمد نه زود

155. دیدن خواجه غلام خود را سپید و ناشناختن كه اوست و گفتن كه غلام مرا تو كشته ای خون او تو را گرفته و خدا تو را به دست من انداخت
155.1 خواجه از دورش بدید و خیره ماند	از تحیر اهل آن ده را بخواند
155.2 راویۀ ما، اشتر ما هست این	پس كجا شد بندۀ زنگی چنین ؟ 
155.3 این یكی بدریست، می آید ز دور	می زند بر نور  روز، از روش نور
155.4 كو غلام ما ؟  مگر سر گشته شد ؟	یا بدو گرگی رسید و كشته شد ؟
155.5 * یا مگر او را بکشت این بد گهر	اشترش آورد اینجا از قدر
155.6 چون بیامد پیش، گفتش: كیستی ؟	از یمن زادی و یا تركیستی ؟
155.7 گو غلامم را چه كردی؟ راست گو	گر بكشتی وانما، حیلت مجو
155.8 گفت: گر كشتم، به تو چون آمدم ؟	چون به پای خود در این خون آمدم ؟ 
155.9 * گفت: نی نی، در نگیرد با منت	راست باید گفت سرّ این فنت
155.10 كو غلام من؟ بگفت: اینك منم	كرد دست فضل یزدان روشنم 
155.11 * دیده ام صدریّ و، بدری گشته ام	صاحب فضلی و قدری گشته ام
155.12 هی چه می گوئی؟ غلام من كجاست؟	هین نخواهی رست از من، جز به راست 
155.13 گفت: اسرار تو را با آن غلام	جمله واگویم یكایك من تمام 
155.14 زآن زمانی كه خریدی تو مرا	تا به اكنون، باز گویم ماجرا
155.15 تا بدانی كه همانم در وجود	گر چه از شبدیز من صبحی گشود
155.16 رنگ، دیگر شد، ولیكن جان  پاك	فارغ از رنگ است و از اركان خاك 
155.17 تن شناسان، زود ما را گم كنند	آب نوشان ترك مشك و خم كنند
155.18 جان شناسان از عددها فارغند	غرقۀ دریای بیچونند و چند
155.19 جان شو و، از راه جان، جان را شناس	یار  بینش شو، نه فرزند قیاس 
155.20 چون ملك با عقل یك سر رشته اند	بهر حكمت را دو صورت گشته اند
155.21 * آن ملک با عقل از یک گوهرند	در پی هم همچو دنبال و سرند
155.22 آن ملك چون مرغ، بال و پر گرفت	وین خرد بگذاشت، پرّ و فر گرفت 
155.23 * لاجرم هر دو مناصر آمدند	هر دو خوش رو پشت همدیگر شدند
155.24 هم ملك هم عقل، حق را واجدی	هر دو آدم را معین و ساجدی 
155.25 نفس و شیطان نیز ز اول واحدی	بوده آدم را عدو و حاسدی 
155.26 آنكه آدم را بدن دید، او رمید	وآنكه نور مؤتمن دید، او خمید
155.27 آن دو دیده روشنان بوده از این	وین دو را دیده، ندیده غیر طین 
155.28 این بیان اكنون چو خر بر یخ بماند	چون نشاید بر جهود انجیل خواند
155.29 كی توان با شیعه گفتن از عمر ؟	كی توان بربط زدن در پیش كر ؟
155.30 لیك گر در ده به گوشه، یك كس است	های و هوئی كه بر آوردم بس است 
155.31 مستحق شرح را، سنگ و كلوخ	ناطقی گردد مشرّح با رسوخ 
155.32 این نیاز مریمی بوده ست و درد	كه چنان طفلی سخن آغاز كرد
155.33 جزو او، بی او برای او بگفت	جزو جزوت گفت دارد در نهفت 
155.34 دست و پا شاهد شوندت ای رهی	منكری را چند دست و پا نهی 
155.35 ور نباشی مستحق شرح و گفت	ناطقۀ ناطق تو را دید و بخفت 

156. بیان آن كه حق تعالی هر چه داد و آفرید از سماوات و ارض و اعیان و اعراض، همه به استدعای حاجت آفرید، خود را محتاج چیزی باید كردن تا بدهد كه أ مّنْ یجیب الْمضْطرّ إذا دعاه، اضطرار گواه استحقاق است
156.1 هر چه روئید، از پی محتاج رست	تابیابد طالبی چیزی كه جست 
156.2 حق تعالی کاین سماوات آفرید	از برای دفع حاجات آفرید
156.3 * هر که جویا شد، بیابد عاقبت	مایه اش درد است و اصل مرحمت
156.4 هر كجا دردی، دوا آنجا رود	هر كجا فقری، نوا آنجا رود
156.5 هر كجا مشكل، جواب آنجا رود	هر كجا پستیست، آب آنجا رود
156.6 آب كم جو، تشنگی آور به دست	تا بجوشد آبت از بالا و پست 
156.7 تا نزاید طفلك نازك گلو	كی روان گردد ز پستان شیر او ؟
156.8 رو بدین بالا و پستیها به دو	تا شوی تشنه و، حرارت را گرو
156.9 بعد از آن، از بانگ زنبور هوا	بانگ آب جو بنوشی، ای كیا
156.10 حاجت تو كم نباشد از حشیش	آب را گیری سوی او می كشیش 
156.11 گوش گیری آب را و میكشی	سوی زرع خشك، تا یابد خوشی 
156.12 زرع جان را كش جواهر مضمر است	ابر رحمت پر ز آب كوثر است 
156.13 تا سقاهمْ ربّهمْ آید خطاب	تشنه باش الله أعلم بالصواب 

157. آمدن آن زن كافره با طفل شیر خواره به نزدیك مصطفی علیه السلام و ناطق شدن طفل عیسی وار به معجزات رسول خدا
157.1 هم از آن ده، یك زنی از كافران	سوی پیغمبر دوان شد ز امتحان 
157.2 پیش پیغمبر در آمد با خمار	كودكی دو ماهه زن را بر كنار
157.3 گفت كودك: سلم الله علیك	یا رسول الله قد جئنا إلیك 
157.4 مادرش از خشم گفتش: هی خموش	كیت افكند این شهادت را بگوش؟ 
157.5 این كی ات آموخت ای طفل صغیر؟	كه زبانت گشت در طفلی جریر
157.6 گفت: حق آموخت، وآنگه جبرئیل	در بیان با جبرئیل من رسیل 
157.7 گفت: كو؟ گفتا كه: بالای سرت	می نبینی؟ كن به بالا منظرت 
157.8 ایستاده بر سر تو جبرئیل	مر مرا گشته به صد گونه دلیل 
157.9 گفت: می بینی تو؟ گفتا كه: بلی	بر سرت تابان، چو بدری كاملی 
157.10 می بیاموزد مرا وصف رسول	بر علوّم میرساند زین سفول 
157.11 پس رسولش گفت: ای طفل رضیع	چیست نامت؟ باز گو و شو مطیع 
157.12 گفت: نامم پیش حق، عبد العزیز	عبد عزّی، پیش قوم بی تمیز
157.13 من ز عزّی پاك و بیزار و بری	حق آنكه دادت این پیغمبری 
157.14 كودك دو ماهه همچون ماه بدر	درس بالغ گفته چون اصحاب صدر
157.15 پس حنوط آن دم ز جنت در رسید	تا دماغ طفل و مادر بو كشید
157.16 هر دو می گفتند: كز خوف سقوط	جان سپردن به بر این بوی حنوط
157.17 آنکه تعریفش شهنشه خود کند	* جامد و نامیش صد مروق زند
157.18 آن کسی را که معرّف حق بود *	جامد و نامیش صد صدّق بود
157.19 آن كسی را كش خدا حافظ بود	مرغ و ماهی مر ورا حارس شود
157.20 اندر این بودند، كآواز صلا	مصطفی بشنید از سوی علا
157.21 خواست آبی و وضو را تازه كرد	دست و رو را شست او زآن آب سرد

158. ربودن عقاب موزۀ مصطفی علیه السلام را و بردن بر هوا و نگون كردن و از موزه ماری سیاه فرو افتادن
158.1 هر دو پا شست و، به موزه كرد رای	موزه را بربود یك موزه ربای 
158.2 دست سوی موزه برد آن خوش خطاب	موزه را بربود از دستش عقاب 
158.3 موزه را اندر هوا برد او چو باد	پس نگون كرد و، از آن ماری فتاد
158.4 در فتاد از موزه یك مار سیاه	زآن عنایت شد عقابش نیك خواه 
158.5 پس عقاب آن موزه را آورد باز	گفت: هین بستان و رو سوی نماز
158.6 از ضرورت كردم این گستاخئی	من ز ادب دارم شكسته شاخئی 
158.7 وای كاو گستاخ پائی مینهد	بی ضرورت، كش هوا فتوی دهد
158.8 پس رسولش شكر كرد و گفت: ما	این جفا دیدیم و خود بود آن وفا
158.9 موزه بربودی و، من درهم شدم	تو غمم بردی و من در غم شدم 
158.10 گر چه هر غیبی خدا ما را نمود	دل در آن لحظه به خود مشغول بود
158.11 گفت: دور از تو كه غفلت از تو رست	دیدنم آن غیب را هم عكس توست 
158.12 مار در موزه ببینم بر هوا	نیست از من، عكس توست، ای مصطفی 
158.13 عكس نورانی همه روشن بود	عكس ظلمانی همه گلخن بود
158.14 عكس عبدالله همه نوری بود	عكس بیگانه همه كوری بود
158.15 عكس هر كس را بدان، ای جان ببین	پهلوی جنسی كه خواهی می نشین 

159. وجه عبرت گرفتن از این حكایت و یقین دانستن إنّ مع الْعسْر یسْرا
159.1 عبرت است این قصه ای جان مر تو را	تا شوی راضی تو در حكم خدا
159.2 تا كه زیرك باشی و نیكو گمان	چون ببینی واقعۀ بد ناگهان 
159.3 دیگران گردند زرد از بیم آن	تو چو گل خندان گه سود و زیان 
159.4 زانكه  گل، گر برگ برگش میكنی	خنده نگذارد، نگردد منثنی 
159.5 گوید: از خاری چرا افتم به غم ؟	خنده را من خود ز خار آورده ام 
159.6 هر چه از تو یاوه گردد از قضا	تو یقین دان كه خریدت از بلا
159.7 ما التصوف قال وجدان الفرح	فی الفؤاد عند إتیان الترح 
159.8 آن عقابش را عقابی دان، كه او	در ربود آن موزه را زآن نیك خو
159.9 تا رهاند پاش را از زخم مار	ای خنك عقلی كه باشد بی غبار
159.10 گفت: لا تأسوا علی  ما فاتكم	إن أتی السرحان و أردی شاتكم 
159.11 * لیک گفت: آن فوت شد، غمگین مشو	زآنکه گر شد کهنه، آید باز نو
159.12 * گر بلا آید تو را انده مبر	ور زیان بینی، غم آن را مخور
159.13 كان بلا، دفع بلاهای بزرگ	و آن زیان، منع زیانهای سترگ
159.14 * راحت جان آمد ایجان، فوت مال	مال چون جمع آمد ای جان، شد وبال 

160. استدعا نمودن آن مرد از موسی زبان بهایم با طیور
160.1 گفت موسی را یكی مرد جوان	كه بیاموزم زبان جانوران 
160.2 تا بود كز بانگ حیوانات و دد	عبرتی حاصل كنم در دین خود
160.3 چون زبانهای بنی آدم همه	در پی آب است و نان و دمدمه 
160.4 بو كه حیوانات را وردی دگر	باشد از تدبیر هنگام گذر
160.5 گفت موسی: رو گذر كن زین هوس	كاین خطر دارد بسی در پیش و پس 
160.6 عبرت و بیداری از یزدان طلب	نه از كتاب و از مقال و حرف و لب 
160.7 گرم تر شد مرد ز آن منعش كه كرد	گرم تر گردد همی از منع، مرد
160.8 گفت: ای موسی، چو نور تو بتافت	هر چه چیزی بود، از تو چیز یافت 
160.9 مر مرا محروم كردن زین مراد	لایق لطفت نباشد ای جواد
160.10 این زمان قایم مقام حق توئی	یأس باشد گر مرا مانع شوی 
160.11 گفت موسی: یا رب، این مرد سلیم	سخره كرده ستش مگر دیو رجیم ؟ 
160.12 گر بیاموزم، زیان كارش بود	ور نیاموزم دلش بد میشود
160.13 گفت: ای موسی بیاموزش كه ما	رد نكردیم از كرم هرگز دعا
160.14 گفت: یا رب او پشیمانی خورد	دست خاید جامه ها را بر درد
160.15 نیست قدرت هر كسی را سازوار	عجز بهتر مایۀ پرهیزكار
160.16 فقر از این رو فخر آمد جاودان	كه به تقوی ماند دستش نارسان 
160.17 ز آن غنا و، ز آن غنی مردود شو	كه ز قدرت صبرها بدرود شد
160.18 آدمی را عجز و فقر آمد امان	از بلای نفس پر حرص و غمان 
160.19 آن غم آمد ز آرزوهای فضول	كه بدان خو كرده است آن صید غول 
160.20 آرزوی گل بود گل خواره را	گل شكر نگوارد آن بی چاره را

161. وحی آمدن از حق تعالی به موسی كه بیاموزش چیزی كه استدعا می كند یا بعضی از آن
161.1 * بعد از آن وحی آمد از حضرت که رو	هر چه میگوید به لطف خود شنو
161.2 گفت یزدان: تو بده بایست او	بر گشا در اختیار آن دست او
161.3 اختیار آمد عبادت را نمك	ور نه می گردد به ناخواه این فلك 
161.4 گردش او را نه اجر و نی عقاب	كه اختیار آمد هنر وقت حساب 
161.5 جمله عالم خود مسبح آمدند	نیست آن تسبیح جبری مزدمند
161.6 تیغ در دستش نه، از عجزش بكن	تا كه غازی گردد او یا راه زن 
161.7 زانكه كرّمْنا شد آدم ز اختیار	نیم زنبور عسل شد، نیم مار
161.8 مومنان كان  عسل، زنبوروار	كافران خود كان زهری، همچو مار
161.9 زانكه مومن، خورد بگزیده نبات	تا چو نحلی گشت ریق او حیات 
161.10 باز كافر خورد شربت از صدید	هم ز قوتش زهر شد در وی پدید
161.11 اهل الهام خدا، عین الحیات	اهل تسویل هوا، سمّ الممات 
161.12 در جهان این مدح و شاباش و زهی	ز اختیار است و حفاظ و آگهی 
161.13 جمله رندان چونكه در زندان روند	متقی و زاهد و حق خوان شوند
161.14 چونكه قدرت رفت، كاسد شد عمل	هین كه تا سرمایه نستاند اجل 
161.15 * قدرتت سرمایۀ سود است هین	وقت قدرت را نگه دار و ببین 
161.16 آدمی بر خنگ كرّمْنا سوار	در كف دركش عنان اختیار
161.17 باز موسی داد پند او را به مهر	كه مرادت زرد خواهد كرد چهر
161.18 ترك این سودا بگو، و ز حق بترس	دیو دادستت برای مكر درس
161.19 * هین برو درد سر خود کم طلب	کاین مرادت افکند در صد تعب 

162. قانع شدن آن مرد طالب بتعلیم زبان مرغ خانگی و سگ و اجابت موسی علیه السلام
162.1 گفت: باری نطق سگ كاو بر در است	نطق مرغ خانگی كه اهل پر است 
162.2 گفت موسی: هین تو دانی، در رسید	نطق این هر دو شود بر تو پدید
162.3 بامدادان از برای امتحان	ایستاد او منتظر بر آستان 
162.4 خادمه سفره بیفشاند و فتاد	پاره ای نان بیات، آثار  زاد
162.5 در ربود آن را خروسی چون گرو	گفت سگ: كردی تو بر ما ظلم، رو
162.6 دانۀ گندم توانی خورد و، من	عاجزم در دانه خوردن در وطن 
162.7 گندم و جو را و باقی حبوب	تو توانی خورد و، من نی، ای طروب 
162.8 این لب نانی كه قسم ماست آن	میربایی این قدر را از سگان 

163. جواب خروس سگ را
163.1 پس خروسش گفت: تن زن، غم مخور	كه عوض بدهد خدا زین به دگر
163.2 اسب این خواجه سقط خواهد شدن	روز فردا سیر خور، كم كن حزن 
163.3 مر سگان را عید باشد مرگ اسب	روزی وافر بود بی جهد و كسب 
163.4 اسب را بفروخت چون بشنید مرد	پیش سگ شد آن خروسک روی زرد
163.5 روز دیگر همچنان نان را ربود	آن خروس و، سگ بر او لب بر گشود
163.6 كای خروس عشوه ده، چند این دروغ ؟	ظالمی و كاذبی و بی فروغ 
163.7 اسب كش گفتی سقط گردد كجاست؟	كور  اختر گوی و، محرومی ز  راست 
163.8 گفت او را آن خروس با خبر	كه سقط شد اسب او جای دگر
163.9 اسب را بفروخت، جست او از زیان	آن زیان انداخت او بر دیگران 
163.10 لیك فردا استرش گردد سقط	مر سگان را باشد آن نعمت فقط
163.11 زود استر را فروشید آن حریص	یافت از غم، وز زیان، آن دم محیص 
163.12 روز ثالث گفت سگ با آن خروس	ای امیر كاذبان با طبل و كوس 
163.13 * تا به کی گوئی دروغ، ای بی فروغ ؟	دوغی ای نا اهل، دوغی، دوغ، دوغ
163.14 گفت: او بفروخت استر را شتاب	لیک فردایش غلام آید مصاب 
163.15 چون غلام او بمیرد نانها	بر سگ و خواهنده ریزند اقربا
163.16 این شنید و آن غلامش را فروخت	رست از خسران و، رخ را بر فروخت 
163.17 شكرها میكرد و شادیها كه من	رستم از سه واقعه اندر زمن 
163.18 تا زبان مرغ و سگ آموختم	دیدۀ سوء القضاء را دوختم 

164. خجل گشتن خروس پیش سگ به سبب دروغ شدن در آن سه وعده
164.1 روز دیگر آن سگ محروم گفت	كای خروس ژاژخا، كو طاق و جفت ؟
164.2 چند چند؟ آخر دروغ و مكر تو	خود نپرّد جز دروغ از وكر تو
164.3 * گفت: حاشا از من و از جنس من	كه بگردیم از دروغی ممتحن 
164.4 ما خروسان چون موذن راست گو	هم رقیب آفتاب و وقت جو 
164.5 پاسبان آفتابیم از درون	گر كنی بالای ما طشتی نگون 
164.6 پاسبان آفتابند اولیا	در بشر واقف ز اسرار خدا
164.7 اصل ما را حق پی بانگ نماز	داد هدیه آدمی را در جهاز
164.8 گر به ناهنگام سهو از ما رود	در اذان، آن مقتل ما می شود
164.9 گفت ناهنگام "حی علی الفلاح"	خون ما را میكند خوار و مباح 
164.10 آنكه معصوم آمد و، پاك از غلط	آن خروس جان وحی آمد فقط
164.11 آن غلامش مرد پیش مشتری	شد زیان مشتری آن یك سری 
164.12 او گریزانید مالش را ولیك	خون خود را ریخت، آن دریاب نیك 
164.13 یك زیان، دفع زیانها میشدی	جسم و مال ماست، جانها را فدی 
164.14 پیش شاهان در سیاست گستری	میدهی تو مال و، سر را میخری 
164.15 اعجمی چون گشته ای اندر قضا	می گریزانی ز داور مال را

165. خبر كردن خروس از مرگ خواجه
165.1 لیك فردا خواهد او مردن یقین	گاو خواهد كشت وارث در حنین 
165.2 صاحب خانه بخواهد مرد و رفت	روز فردا، نك رسیدت لوت زفت 
165.3 پاره های نان و لالنگ و طعام	در میان كوی یابد خاص و عام 
165.4 گاو قربانی و، نانهای  تنك	بر سگان و سائلان ریزد سبك 
165.5 مرگ اسب و استر و مرگ غلام	بد  قضا گردان  این مغرور  خام 
165.6 از زیان مال و درد  آن گریخت	مال افزون كرد و خون خویش ریخت 
165.7 این ریاضتهای درویشان چراست؟	كان بلا بر تن، بقای جانهاست 
165.8 تا بقای خود نیابد سالكی	چون كند تن را سقیم و هالكی ؟
165.9 دست كی جنبد به ایثار و عمل ؟	تا نبیند داده را جانش بدل 
165.10 آنكه بدهد بی امیدی سودها	آن خدای است، آن خدای است، آن خدا
165.11 یا ولی حق، كه خوی حق گرفت	نور گشت و تابش مطلق گرفت 
165.12 كاو غنی است و، جز او جمله فقیر	كی فقیری بی عوض گوید كه: گیر؟
165.13 تا نبیند كودكی كه سیب هست	او پیاز گنده را ندهد ز دست 
165.14 این همه بازار، بهر این غرض	بر دكانها شسته بهر این عوض 
165.15 صد متاع خوب عرضه میكنند	و اندرون دل عوضها می تنند
165.16 یك سلامی نشنوی ای مرد دین	كه نگیرد آخرت آن آستین 
165.17 بی طمع نشنیده ام از خاص و عام	من سلامی، ای برادر، والسلام 
165.18 جز سلام حق، تو هین آن را بجو	خانه خانه، جا به جا و، كو به كو
165.19 از دهان آدمی خوش مشام	هم پیام حق شنیدم، هم سلام 
165.20 وین سلام باقیان بر بوی آن	من همی نوشم به دل، خوشتر ز جان 
165.21 ز آن سلام او سلام حق شدست	كاتش اندر دودمان خود زدست 
165.22 مرده است از خود شده زنده به رب	ز آن بود اسرار حقش در دو لب 
165.23 مردن تن در ریاضت، زندگی است	رنج این تن، روح را پایندگی است 
165.24 گوش بنهاده بد آن مرد خبیث	می شنود او از خروسش این حدیث 

166. دویدن آن شخص به سوی موسی به زنهار چون از خروس خبر مرگ خود شنید
166.1 چون شنید اینها، دوان شد تیز و تفت	بر در موسی كلیم الله رفت 
166.2 رو همی مالید بر خاك او ز بیم	كه مرا فریاد رس زین، ای كلیم 
166.3 گفت: رو بفروش خود را و بره	چونكه استا گشته ای، برجه ز چه 
166.4 بر مسلمانان، زیان انداز تو	كیسه و همیانها را كن دو تو
166.5 من درون خشت دیدم این قضا	كه در آئینه عیان شد مر ترا
166.6 عاقل اول بیند آخر را به دل	اندر آخر بیند، از دانش مقل 
166.7 باز زاری كرد كای نیكو خصال	مر مرا در سر مزن در رو ممال 
166.8 از من آن آمد كه بودم ناسزا	ناسزایم را تو ده حسن الجزا
166.9 گفت: تیری جست از شست، ای پسر	نیست سنت كاید آن واپس به سر
166.10 لیك در خواهم ز نیكو داوری	تا كه ایمان آن زمان با خود بری 
166.11 چونكه ایمان برده باشی زنده ای	چونكه با ایمان روی پاینده ای 
166.12 هم در آن دم حال بر خواجه بگشت	تا دلش شورید و آوردند طشت 
166.13 شورش مرگ است نی هیضۀ طعام	قی چه سودت دارد ای بد بخت خام 
166.14 چار كس بردند تا سوی وثاق	ساق می مالید او بر پشت ساق 
166.15 پند موسی نشنوی، شوخی كنی	خویشتن بر تیغ پولادی زنی 
166.16 شرم ناید تیغ را از جان تو	آن  توست این ای برادر، آن  تو

167. دعاكردن موسی آن شخص را تا به ایمان رود از دنیا
167.1 موسی آمد در مناجات آن سحر	كای خدا، ایمان از او مستان مبر
167.2 پادشاهی كن بر او بخشا كه او	سهو كرد و خیره روئی و غلو
167.3 گفتمش: این علم، نی در خورد توست	دفع پندارید گفتم را و سست 
167.4 دست را بر اژدها آن كس زند	كه عصا را دستش اژدرها كند
167.5 سرّ غیب آن را سزد آموختن	كه ز گفتن، لب تواند دوختن 
167.6 در خور دریا نشد جز مرغ آب	فهم كن و الله أعلم بالصواب 
167.7 او به دریا رفت و مرغابی نبود	گشت غرقه، دست گیرش ای ودود

168. اجابت كردن حق تعالی دعای موسی را علیه السلام
168.1 * کرد اجابت آن دعا را کردگار	رحم فرمودش به عجز و افتقار
168.2 گفت: بخشیدم به او ایمان نعم	ور تو خواهی این زمان زنده اش كنم 
168.3 بلكه جملۀ مردگان خاك را	زنده سازیم این زمان بهر تو ما
168.4 گفت موسی: این جهان مردن است	آن جهان انگیز كانجا روشن است 
168.5 این فنا جا، چون جهان  بود نیست	باز گشت عاریت پس سود نیست 
168.6 رحمتی افشان بر ایشان هم كنون	در نهان خانۀ "لدینا محضرون" 
168.7 تا بدانی كه زیان جسم و مال	سود جان باشد، رهاند از وبال 
168.8 پس ریاضت را به جان شو مشتری	چون سپردی تن به خدمت، جان بری 
168.9 ور ریاضت آیدت بی اختیار	سر بنه، شكرانه ده، ای كامیار
168.10 چون حقت داد این ریاضت شكر كن	تو نكردی، او كشیدت ز امر كن 

169. حكایت آن زن كه فرزندش نمی زیست بنالید جواب آمد كه این عوض ریاضت توست و به جای جهاد مجاهدان است تو را
169.1 این حکایت بشنو و وعظی شمر	تا نگردی خسته از نقص و ضرر
169.2 آن زنی هر سال زائیدی پسر	بیش از شش مه نبودی عمرور
169.3 یا سه مه، یا چار مه گشتی تباه	ناله كرد آن زن كه افغان ای اله 
169.4 نه مهم بار است و، سه ماهم فرح	نعمتم، زوتر رو،  از قوس قزح 
169.5 پیش مردان خدا كردی نفیر	زین شكایت آن زن از درد نذیر
169.6 بیست فرزندش چنین در گور کرد	آتشی در جان او افتاد و درد 
169.7 تا شبی بنمود او را جنتی	باغکی، سبزی خوشی، بی ضنتی 
169.8 باغ گفتم نعمت بی كیف را	كاصل نعمتهاست بیشک باغها
169.9 ور نه، لا عین رأت، چه جای باغ ؟	گفت، نور  غیب را یزدان چراغ 
169.10 مثل نبود این مثال آن بود	تا برد بوی آنكه او حیران بود
169.11 حاصل، آن زن دید آن را، مست شد	زآن تجلی، آن ضعیف، از دست شد
169.12 دید در قصری نبشته نام خویش	آن  خود دانستش آن محبوب كیش 
169.13 بعد از آن گفتند: كاین نعمت و راست	كاو به جان بازی بجز صادق نخاست 
169.14 خدمت بسیار می بایست كرد	مر تو را، تا بر خوری زین چاشت خورد
169.15 چون تو كاهل بودی اندر التجا	آن مصیبتها عوض دادت خدا
169.16 گفت: یا رب تا به صد سال و فزون	این چنینم ده بریز از من تو خون 
169.17 اندر آن باغ او چو آمد پیش پیش	دید در وی جمله فرزندان خویش 
169.18 گفت: از من گم شد، از تو گم نشد	بی دو چشم غیب، كس مردم نشد
169.19 تو نكردی قصد و از بینی دوید	خون افزون، تا ز تب جانت رهید
169.20 مغز هر میوه به است از پوستش	پوست دان تن را و مغز آن دوستش 
169.21 مغز نغزی دارد آخر آدمی	یك دمی آن را طلب، گر ز آن دمی 

170. در آمدن حمزه رضی الله عنه در حرب بی زره
170.1 در جوانی، حمزه، عمّ مصطفی	با زره میشد مدام اندر وغا
170.2 اندر آخر، حمزه چون در صف شدی	بی زره سر مست در غزو آمدی 
170.3 سینه باز و، تن برهنه، پیش پیش	در فكندی در صف شمشیر خویش 
170.4 خلق پرسیدند: كای عمّ رسول	ای هژبر صف شكن شاه فحول 
170.5 نه تو  "لا تلْقوا بأیدیكمْ إلی	تهلكه" خواندی ز پیغام خدا ؟
170.6 پس چرا تو خویش را در تهلكه	می دراندازی چنین در معركه ؟
170.7 چون جوان بودی و زفت و سخت زه	تو نمی رفتی سوی صف بی زره 
170.8 چون شدی پیر و ضعیف و منحنی	پرده های لاابالی میزنی 
170.9 لاابالی وار با تیغ و سنان	می نمائی دار و گیر و امتحان 
170.10 تیغ، حرمت می ندارد پیر را	كی بود تمییز تیغ و تیر را ؟
170.11 * کی روا باشد که شیری همچو تو	کشته گردد راست بر دست عدو ؟
170.12 زین نسق غم خوارگان  بی خبر	پند میدادند او را از عبر

171. جواب حمزه مر خلق را
171.1 گفت حمزه: چونكه بودم من جوان	مرگ می دیدم وداع این جهان 
171.2 سوی مردن كس به رغبت كی رود؟	پیش اژدرها برهنه كی شود؟
171.3 لیك از نور محمد من كنون	نیستم این شهر فانی را زبون 
171.4 از برون حس، لشكرگاه شاه	پر همی بینم ز نور حق سپاه 
171.5 خیمه در خیمه، طناب اندر طناب	شكر آنكه كرد بیدارم ز خواب 
171.6 آنكه مردن پیش چشمش تهلكه ست	امر "لا تلْقوا" بگیرد او به دست 
171.7 وانكه مردن پیش او شد فتح باب	 "سارعوا" آید مر او را در خطاب 
171.8 الحذر ای مرگ بینان بارعوا	العجل ای حشر بینان سارعوا
171.9 الصلا ای لطف بینان افرحوا	البلا ای قهر بینان اترحوا
171.10 هر كه یوسف دید، جان كردش فدا	هر كه گرگش دید برگشت از هدی 
171.11 مرگ هر یك ای پسر هم رنگ اوست	پیش دشمن دشمن و، بر دوست دوست 
171.12 پیش ترك آئینه را خوش رنگی است	پیش زنگی، آینه هم زنگی است 
171.13 ای كه می ترسی ز مرگ اندر فرار	آن ز خود ترسانی ای جان هوش دار
171.14 روی زشت توست، نی رخسار مرگ	جان تو همچون درخت و، مرگ برگ 
171.15 از تو رسته ست، ار نكویست ار بد است	ناخوش و خوش هر ضمیرت از خود است 
171.16 گر به خاری خسته ای، خود كشته ای	ور حریر و قز دری، خود رشته ای 
171.17 لیک نبود فعل هم رنگ جزا	هیچ خدمت نیست هم رنگ عطا
171.18 مزد مزدوران نمی ماند به كار	كان عرض، وین جوهر است و پایدار
171.19 آن همه سختی و زور است و عرق	وین همه سیم است و زرّ   بر طبق 
171.20 گر تو را آید ز جائی تهمتی	كرده مظلومت دعا در محنتی 
171.21 تو همی گویی كه من آزاده ام	بر كسی من تهمتی ننهاده ام 
171.22 تو گناهی كرده ای شكل دگر	دانه كشتی، دانه كی ماند به بر؟
171.23 او زنا كرد و، جزا صد چوب بود	گوید او: من كی زدم كس را به عود؟
171.24 نی، جزای آن زنا بود این بلا	چوب كی ماند ز نا را در خلا ؟
171.25 مار كی ماند عصا را ای كلیم ؟	درد كی ماند دوا را ای حكیم ؟
171.26 تو به جای آن عصا، آب منی	چون بیفكندی شد آن شخص سنی 
171.27 یار شد، یا مار شد، آن آب تو	ز آن عصا چون است این اعجاب تو ؟
171.28 هیچ ماند آب آن فرزند را ؟	هیچ ماند نیشكر مر قند را ؟
171.29 چون سجودی یا ركوعی، مرد كشت	شد در آن عالم سجود او بهشت 
171.30 چونكه پرّید از دهانش حمد حق	مرغ جنت ساختش ربّ الفلق 
171.31 حمد و تسبیحت نماند مرغ را	گر چه نطفۀ مرغ باد است و هوا
171.32 چون ز دستت رست ایثار و زكات	گشت این دست آن طرف نخل و نبات 
171.33 آب صبرت آب جوی خلد شد	جوی شیر خلد مهر توست و ودّ
171.34 ذوق طاعت گشت جوی انگبین	مستی و شوق تو، جوی خمر بین 
171.35 این سببها آن اثرها را نماند	كس نداند چونش جای آن نشاند
171.36 این سببها چون به فرمان تو بود	چار جو هم مر تو را فرمان نمود
171.37 هر طرف خواهی روانش میكنی	آن صفت چون بد؟ چنانش می كنی 
171.38 چون منیّ تو كه در فرمان توست	نسل تو در امر تو آیند چست 
171.39 میدود در امر تو، فرزند تو	كه منم جزوت، كه كردی اش گرو
171.40 آن صفت در امر تو بود این جهان	هم در امر توست آن جوها روان 
171.41 آن درختان مر تو را فرمان برند	كان درختان از صفاتت با برند
171.42 چون به امر توست اینجا این صفات	پس در امر توست آنجا آن جزات 
171.43 چون ز دستت زخم بر مظلوم رست	آن درختی گشت از او زقوم رست 
171.44 چون ز خشم، آتش تو در دلها زدی	مایۀ نار جهنم آمدی 
171.45 آتشت اینجا چو آدم سوز بود	آنچه از وی زاد مرد افروز بود
171.46 آتش تو قصد مردم می كند	نار كز وی زاد بر مردم زند
171.47 آن سخنهای چو مار و كژدمت	مار و كژدم گشت و میگیرد دمت 
171.48 اولیا را داشتی در انتظار	انتظار رستخیزت گشت مار
171.49 وعدۀ فردا و پس فردای تو	انتظار حشرت آمد، وای تو
171.50 منتظر مانی در آن روز دراز	در حساب و آفتاب جان گداز
171.51 كاسمان را منتظر میداشتی	تخم "فردا ره روم" می كاشتی 
171.52 خشم تو تخم سعیر دوزخ است	هین  بكش این دوزخت را، كاین فخ است 
171.53 كشتن این نار نبود، جز به نور	نورك أطفأ نارنا نحن الشكور
171.54 گر تو بی نوری كنی حلمی به دست	آتشت زنده ست و در خاكستر است 
171.55 آن تكلف باشد و رو پوش هین	نار را نكشد بغیر نور دین 
171.56 تا نبینی نور دین، ایمن مباش	كاتش پنهان شود یك روز فاش 
171.57 نور، آبی دان و هم بر آب چفس	چونكه داری آب، از آتش مترس 
171.58 آب آتش را  كشد، كاتش به خو	می بسوزد نسل و فرزندان او
171.59 سوی آن مرغابیان رو، روز چند	تا تو را در آب حیوانی كشند
171.60 مرغ خاكی، مرغ آبی هم تنند	لیك ضدانند و آب و روغنند
171.61 هر یكی مر اصل خود را بنده اند	احتیاطی كن، به هم ماننده اند
171.62 همچنان كه وسوسه و، وحی أ لسْت	هر دو معقولند، لیكن فرق هست 
171.63 هر دو دلالان بازار ضمیر	رختها را می ستانند ای امیر
171.64 گر تو صراف دلی، فكرت شناس	فرق كن سرّ دو فكرت، چون نخاس 
171.65 ور ندانی این دو فكرت از گمان	لاخلابه گوی و، مشتاب و، مران 
171.66 تا نماند در تفکر جان تو	غبن ناید بر تو و بر خان تو

172. حیلۀ دفع مغبون شدن در بیع و شری
172.1 آن یكی یاری، پیمبر را بگفت	كه منم در بیعها با غبن جفت 
172.2 مكر هر كس كاو فروشد یا خرد	همچو سحر است و، ز راهم میبرد
172.3 گفت: در بیعی كه ترسی از غرار	شرط كن سه روز خود را اختیار
172.4 كه تأنی هست از رحمان یقین	هست تعجیلت ز شیطان لعین 
172.5 پیش سگ چون لقمۀ نان افكنی	بو  كند، وآنگه خورد، ای مقتنی 
172.6 او به بینی بو كند، ما با خرد	هم ببوئیمش به عقل منتقد
172.7 با تأنی گشت موجود از خدا	تا به شش روز، این زمین و چرخها
172.8 ور نه قادر بود كز "كنْ فیكون"	صد زمین و آسمان آرد برون 
172.9 آدمی را اندك اندك آن همام	تا چهل سالش كند مرد تمام 
172.10 گر چه قادر بود كاندر یك نفس	از عدم پرّان كند پنجاه كس 
172.11 بود عیسی را دمی کز یك دعا	بی توقف زنده کردی مرده را
172.12 خالق عیسی نبتواند كه او	بی توقف مردم آرد تو به تو ؟
172.13 این تأنی، از پی تعلیم توست	كه طلب آهسته باید بی سكست 
172.14 جویكی كوچك كه دایم میرود	نی نجس گردد، نه گنده میشود
172.15 زین تأنی زاید اقبال و سرور	این تأنی بیضه، دولت چون طیور
172.16 مرغ كی ماند به بیضه ای عنید ؟	گر چه از بیضه همی آید پدید
172.17 باش تا اجزای تو چون بیضه ها	مرغها زایند اندر انتها
172.18 بیضۀ مار ار چه ماند در شبه	بیضۀ گنجشك را دور است ره 
172.19 * دانی ای عاقل که ماند سین چو شین	در نوشتن، لیک اندر نقطه بین
172.20 دانۀ آبی، به دانۀ سیب نیز	گر چه ماند، فرق ها دان ای عزیز
172.21 برگها هم رنگ باشد در نظر	میوه ها هر یك بود نوعی دگر
172.22 برگهای جسمها ماننده اند	لیك هر جانی به ریعی زنده اند
172.23 خلق در بازار یكسان میروند	آن یكی در ذوق و، دیگر دردمند
172.24 همچنان در مرگ یكسان میرویم	نیم در خسران و، نیمی خسرویم 
172.25 * این سخن پایان ندارد باز گو	از بلال و از هلال و کار او

173. وفات یافتن بلال با شادی
173.1 چون بلال از ضعف شد همچون هلال	رنگ مرگ افتاد بر روی بلال 
173.2 جفت او دیدش، بگفتا: وا حرب	پس بلالش گفت: نی نی، واطرب 
173.3 تا كنون اندر حرب بودم ز زیست	تو چه دانی مرگ چه عیش است و چیست؟ 
173.4 این همی گفت و، رخش در عین  گفت	نرگس و گلبرگ و لاله می شكفت 
173.5 تاب رو و چشم  پر انوار او	می گواهی داد بر گفتار او
173.6 هر سیه دل، می سیه دیدی ورا	مردم دیده سیاه آمد، چرا ؟
173.7 مردم نادیده، باشد رو سیاه	مردم دیده، بود مرآت ماه 
173.8 خود كه بیند مردم دیدۀ تو را ؟	در جهان جز مردم دیده فزا
173.9 چون به غیر مردم دیده اش ندید	پس به غیر او، كه در رنگش رسید؟
173.10 پس جز او، جمله مقلد آمدند	در صفات مردم  دیدۀ بلند
173.11 گفت جفتش: الفراق ای خوش خصال	گفت: نی نی، الوصال است، الوصال 
173.12 گفت جفت: امشب غریبی میروی	از تبار و خویش غائب میشوی 
173.13 گفت: نی نی، بلكه امشب جان من	میرسد خود از غریبی در وطن 
173.14 * گفت: ای جان و دلم، واحسرتاه	گفت: نی نی، جان من یا دولتاه
173.15 گفت: آن رویت كجا بینیم ما ؟	گفت: اندر حلقۀ خاص خدا
173.16 حلقۀ خاصش به تو پیوسته است	گر نظر بالا كنی، نی سوی پست 
173.17 اندر آن حلقه ز ربّ العالمین	نور میتابد، چو در حلقه نگین 
173.18 گفت: ویران گشت این خانه، دریغ	گفت: اندر مه نگر، منگر به میغ 

174. حكمت ویران شدن تن به مرگ
174.1 كرد ویران تا كند معمورتر	قوم انبه بود و خانه مختصر
174.2 من چو آدم بودم، اول حبس كرب	پر شد اكنون نسل جانم شرق و غرب 
174.3 من گدا بودم در این خانۀ چو چاه	شاه گشتم، قصر باید بهر شاه 
174.4 قصرها، خود مر شهان را مأنس است	مرده را خانه و مكان، گوری بس است 
174.5 انبیا را تنگ آمد این جهان	چون شهان رفتند اندر لا مكان 
174.6 مردگان را این جهان بنمود فر	ظاهرش زفت و به معنی تنگ تر
174.7 گر نه تنگ است، این افغان از بهر چیست؟	چون "دو تا" شد؟ هر كه در وی بیش زیست 
174.8 در زمان خواب چون آزاد شد	ز آن مكان بنگر كه جان چون شاد شد
174.9 ظالم از ظلم طبیعت باز رست	مرد زندانی ز فكر حبس جست 
174.10 این زمین و آسمان بس فراخ	سخت تنگ آمد به هنگام مناخ 
174.11 چشم بند آمد فراخ و سخت تنگ	خندۀ او گریه، فخرش جمله ننگ 

175. تشبیه دنیا كه به ظاهر فراخ است و به معنی تنگ و تشبیه خواب رابموت که خلاص از تنگی است
175.1 همچو گرمابه كه تفسیده بود	اندر آئی جانت بخسیده شود
175.2 گر چه گرمابه عریض است و طویل	ز آن تبش تنگ آیدت جان و كلیل 
175.3 تا برون نائی، نبگشاید دلت	پس چه سود از اتساع منزلت ؟ 
175.4 یا كه كفش تنگ پوشی ای غوی	در بیابان فراخی میروی 
175.5 آن فراخی بیابان تنگ گشت	بر تو زندان آمد آن صحرا و دشت 
175.6 هر كه دید او مر تو را از دور گفت:	كاو در آن صحرا چو لاله  برشكفت 
175.7 او نداند كه تو همچون ظالمان	از برون در گلشنی، جان در فغان 
175.8 خواب تو، آن كفش بیرون كردن است	كه زمانی جانت آزاد از تن است 
175.9 اولیا را خواب ملك است ای فلان	همچو آن اصحاب كهف اندر جهان 
175.10 خواب می بینند و، آن جا خواب نی	در عدم در میروند و، باب نی 
175.11 خانۀ تنگ و، درون جان چنگ لوك	كرد ویران، تا كند قصر ملوك 
175.12 چنگ لوكم، چون جنین اندر رحم	نه مهه گشتم، شد این نقلان مهم 
175.13 گر نباشد درد زه بر مادرم	من در این زندان میان آذرم 
175.14 مادر طبعم ز درد مرگ خویش	میكند زه، تا رهد برّه  ز میش 
175.15 تا چرد آن بره در صحرای سبز	هین رحم بگشا كه گشت این برّه گبز
175.16 درد زه، گر رنج آبستن بود	بر جنین خود بند بگسستن بود
175.17 حامله گریان ز زه، كاین المناص	و آن جنین خندان كه پیش آمد خلاص 
175.18 هر چه زیر چرخ هستند امّهات	از جماد و از بهیمه، و ز نبات 
175.19 هر یكی از درد غیری غافلند	جز كسانی كه نبیه و كاملند
175.20 آنچه كوسه داند از خانۀ كسان	بلمه از خانۀ خودش كی داند آن ؟
175.21 آنچه صاحب دل بداند حال تو	تو ز حال خود ندانی ای عمو
175.22 * آنچه بیند در جبینت اهل دل	کی ببینی در خود ای از خود خجل ؟

176. بیان آنكه هر چه غفلت و غم و كاهلی و تاریكیست همه از تن است كه ارضی است و سفلی
176.1 غفلت از تن بود، چون تن روح شد	بیند او اسرار را بی هیچ بد
176.2 چون زمین برخاست از جوّ فلك	نی شب و نی سایه ماند لی و لك 
176.3 هر كجا سایه ست و شب یا سایگه	از زمین باشد نه از خورشید و مه 
176.4 دود پیوسته هم از هیزم بود	کی ز آتشهای مستنجم بود ؟
176.5 وهم افتد در خطا و در غلط	عقل باشد در اصابتها فقط
176.6 هر گرانیّ و كسل، خود از تن است	جان ز خفت، جمله در پرّیدن است 
176.7 روی، سرخ از کثرت خونها بود	روی، زرد از جنبش صفرا بود
176.8 رو سفید از قوّت بلغم بود	باشد از سودا كه روی ادهم بود
176.9 در حقیقت خالق آثار اوست	لیك جز علت نبیند اهل پوست 
176.10 مغز كاو از پوستها آواره نیست	از طبیب و علت، او را چاره نیست 
176.11 چون دوم بار، آدمی زاده، بزاد	پای خود بر فرق علتها نهاد
176.12 علت اولی، نباشد دین او	علت اخری ندارد كین او
176.13 میپرد چون آفتاب اندر افق	با عروس صدق و صفوت بر تتق 
176.14 بلكه بیرون از افق وز چرخها	بی مكان باشد چو ارواح و نهی 
176.15 این عقول ما چو سایه، ای عمو	می فتد از هر طرف بر پای او

177. تشبیه نص با قیاس
177.1 مجتهد هر گه كه باشد نص شناس	اندر آن صورت نیندیشد قیاس 
177.2 چون نیابد نص اندر صورتی	از قیاس آنجا نماید عبرتی 
177.3 نص، وحی روح قدسی دان یقین	و آن قیاس عقل جزوی، تحت این 
177.4 عقل از جان گشت با ادراك و فر	روح، او را كی شود زیر نظر؟
177.5 لیك جان در عقل تاثیری كند	ز آن اثر آن عقل تدبیری كند
177.6 نوح وار، ار صد  قی زد در تو روح	كو  یم و كشتی و، كو طوفان نوح ؟ 
177.7 عقل اثر را روح پندارد ولیك	نور  خور، از قرص  خور دور است نیك 
177.8 زآن به قرصی سالكی خرسند شد	تا ز نورش سوی قرص افكند شد
177.9 زآنكه این نوری كه اندر سافل است	نیست دائم روز و شب، او آفل است 
177.10 و انكه اندر قرص دارد باش و جا	غرقۀ آن نور باشد دائما
177.11 نه سحابش ره زند خود، نی غروب	وارهید او از فراق سینه كوب 
177.12 این چنین كس اصلش از افلاك بود	یا مبدل گشت اگر از خاك بود
177.13 زآنكه خاكی را نباشد تاب آن	كه زند بر وی شعاعش جاودان 
177.14 گر زند بر خاك دائم نور خور	آن چنان سوزد كه ناید زو ثمر
177.15 دائم اندر آب، كار ماهی است	مار را با او كجا همراهی است 
177.16 لیك در  كه مارهای پر فنند	اندر این یم، ماهئی ها میكنند
177.17 مكرشان گر خلق را شیدا كند	هم ز دریا تاسه شان رسوا كند
177.18 واندر این یم ماهیان پر فنند	مار را از سحر، ماهی میكنند
177.19 * گر تو ماری، شو قرین ماهیان	تا شوی چون ماهیان در یم روان
177.20 ماهیان قعر دریای جلال	بحرشان آموخته سحر حلال 
177.21 بس محال، از تاب ایشان، حال شد	نحس آنجا رفت و، نیكو فال شد
177.22 * زهر آنجا رفت و شکر شد یقین	سنگ آنجا رفت و شد درّ  ثمین
177.23 * خاک زر شد، سنگ گوهر، پای سر	می نبیند جز بشر، چشم بشر
177.24 تا قیامت گر بگویم زین كلام	صد قیامت بگذرد، وین ناتمام 

178. آداب المستمعین و المریدین عند فیض الحكمة من لسان الشیخ
178.1 بر ملولان، این مكرر كردن است	نزد من، عمر مكرر، بردن است 
178.2 شمع، از برق مكرر بر شود	خاك از تاب مكرر، زر شود
178.3 گر هزاران طالبند و یك ملول	از رسالت باز می ماند رسول 
178.4 این رسولان ضمیر رازگو	مستمع خواهند اسرافیل خو
178.5 نخوتی دارند و كبری چون شهان	چاكری خواهند از اهل جهان 
178.6 تا ادبهاشان بجا گه ناوری	از رسالتشان چگونه بر خوری ؟
178.7 كی رسانند آن امانت را به تو ؟	تا نباشی پیششان راكع دو تو
178.8 هر ادبشان، كی همی آید پسند ؟	كآمدند ایشان ز ایوان بلند
178.9 نه گدایانند كز هر خدمتی	از تو دارند، ای مزوّر، منتی 
178.10 لیك با بی رغبتیهای ضمیر	صدقۀ سلطان بیفشان، وامگیر
178.11 اسب خود را، ای رسول آسمان	در ملولان منگر و، اندر جهان 
178.12 فرخ آن تركی كه استیزه نهد	اسبش اندر خندق آتش جهد
178.13 گرم گرداند فرس را آنچنان	كه كند آهنگ اوج آسمان 
178.14 چشم را از غیر و غیرت دوخته	همچو آتش خشك و تر را سوخته 
178.15 گر پشیمانی بر او عیبی كند	آتش اول، در پشیمانی زند
178.16 خود پشیمانی نروید از عدم	چون ببیند گرمی صاحب قدم 

179. شناختن هر حیوانی بوی عدوی خود را و حذر كردن و بطالت و خسارت آنكس كه عدوی كسی بود كه از او حذر ممكن نیست و فرار ممكن نه و مقابله ممكن نه
179.1 اسب داند بانگ و بوی شیر را	گر چه حیوان است، الا نادرا
179.2 بل عدوّ خویش را هر جانور	خود بداند از نشان و از اثر
179.3 روز، خفاشك نیارد بر پرید	شب برون آید، چو دزدان  جرید
179.4 از همه محروم تر خفاش بود	كه عدوی آفتاب فاش بود
179.5 نی تواند در مصافش زخم خورد	نه به نفرین تاندش مهجور كرد
179.6 * آنکه آن خورشید از احسان و جود	بر ندراند ز قهرش تار و پود
179.7 آفتابی كه بگرداند قفاش	از برای غصه و قهر خفاش 
179.8 غایت لطف و كمال او بود	گر نه خفاشش كجا مانع شود ؟
179.9 دشمن ار گیری، به حد خویش گیر	تا بود ممكن كه گردانی اسیر
179.10 قطره با قلزم چو استیزه كند	ابله است او، ریش خود برمی كند
179.11 حیلت او، از سبالش نگذرد	چنبرۀ حجرۀ قمر چون بر درد ؟
179.12 با عدوی آفتاب، این بد عتاب	ای عدوی  آفتاب  آفتاب 
179.13 ای عدوی آفتابی كز فرش	می بلرزد آفتاب و اخترش 
179.14 تو عدوی او نه ای، خصم خودی	چه غم آتش را كه تو هیزم شدی 
179.15 ای عجب، از سوزشت، او كم شود	یا ز درد غصه ات، پر غم شود
179.16 رحمتش نی رحمت آدم بود	كه مزاج رحم آدم، غم بود
179.17 رحمت مخلوق باشد غصه ناك	رحمت حق، از غم و غصه ست پاك 
179.18 رحمت بی چون، چنین دان ای پسر	ناید اندر وهم از وی، جز اثر
179.19 ظاهر است آثار میوۀ رحمتش	لیك كه داند جز او ماهیتش ؟

180. فرق میان دانستن چیزی به مثال و تقلید و میان دانستن ماهیت آن چیز به تحقیق
180.1 هیچ ماهیات اوصاف كمال	كس نداند، جز به آثار و مثال 
180.2 * طفل ماهیت نداند طمث را	جز كه گوئی: هست چون حلوا تو را
180.3 طفل را نبود ز وطی زن خبر	جز که گوئی هست آن خوش چون شکر
180.4 كی بود ماهیت ذوق جماع	مثل ماهیات شکـّر؟ ای مطاع 
180.5 لیك نسبت كرد از روی خوشی	با تو آن عاقل، که تو كودك وشی 
180.6 تا بداند كودك آن را از مثال	گر نداند ماهیت، یا عین حال 
180.7 پس اگر گوئی: بدانم، دور نیست	ور بگوئی که: ندانم، زور نیست 
180.8 گر كسی گوید كه: دانی نوح را ؟	آن رسول حق و نور روح را ؟
180.9 گر بگویی: چون ندانم؟ كان قمر	هست از خورشید و مه مشهورتر
180.10 كودكان خرد در كتـّابها	و آن امامان جمله در محرابها
180.11 نام او خوانند در قرآن صریح	قصه اش گویند از ماضی فصیح 
180.12 راستگو داند تو را، از روی وصف	گر چه ماهیت نشد از نوح كشف 
180.13 ور بگوئی: من چه دانم نوح را؟	همچو اوئی داند او را، ای فتی 
180.14 مور لنگم من، چه دانم فیل را ؟	پشه ای كی داند اسرافیل را ؟
180.15 این سخن هم راست است از روی آن	كه به ماهیت ندانیش ای فلان 
180.16 عجز از ادراك ماهیت، عمو	حالت عامه بود، دریاب تو
180.17 زانكه ماهیات و سرّ سرّ آن	پیش چشم كاملان باشد عیان 
180.18 در وجود، از سرّ حق و ذات او	دورتر از فهم و استبصار كو ؟
180.19 چونكه آن مخفی نماند از محرمان	ذات  وصفی چیست كان ماند نهان ؟
180.20 عقل بحثی گوید: این دور است و گو	بی ز تاویلی محالی كم شنو
180.21 قطب گوید مر تو را: ای سست حال	آنچه فوق حال توست آید محال 
180.22 واقعاتی كه كنونت بر گشود	نی كه اول هم محالت مینمود ؟
180.23 چون رهانیدت ز ده زندان كرم	تیه را بر خود مكن حبس از ستم 
180.24 * چون خلاصی یافتی از صد بلا	فقر را بر خود مکن رنج و عنا
180.25 * سهل گیرش تا نگردد مشکلت	ورنه شد شکر چو زهر قاتلت
180.26 * سوی بحث خویش تاز ای بوالحسن	کاین سخن پایان ندارد، جان من

181. جمع و تفریق میان نفی و اثبات یك چیز از روی نسبت و اختلاف جهت
181.1 * نسبت اثبات با نفی از نخست	گر بیانش میکنی بر گو درست
181.2 نفی آن یك چیز و، اثباتش رواست	چون جهت شد مختلف، نسبت دوتاست 
181.3 * "ما رمیت إذْ رمیت" از نسبت است	نفی و اثبات است و، هر دو مثبت است 
181.4 آن تو افكندی که بر دست تو بود	تو نیفكندی، كه حق قوّت نمود
181.5 زور آدم زاد را حدی بود	مشت خاك، اشكست لشكر كی شود ؟
181.6 مشت، مشت توست و، افكندن ز ماست	زین دو نسبت نفی و اثباتش رواست 
181.7 یعرفون الأنبیا أضدادهم	مثل ما لا یشتبه أولادهم 
181.8 همچو فرزندان خود دانندشان	منكران با صد دلیل و صد نشان 
181.9 لیك از رشك و حسد پنهان كنند	خویشتن را بر ندانم میزنند
181.10 پس چو یعرف گفت؟ چون جای دگر	گفت: لا یعرفهم غیری فذر
181.11 إنهم تحت قبابی كامنون	جز كه یزدانشان نداند ز آزمون 
181.12 هم به نسبت گیر این مفتوح را	كه بدانی و ندانی نوح را
181.13 * زین نمط بسیار آمد در خبر	کان به نسبت باشد ای جان معتبر

182. مسئله فنا و بقای درویش کامل
182.1 گفت قائل: در جهان درویش نیست	ور بود درویش، آن درویش، نیست 
182.2 هست از روی بقای ذات او	نیست گشته وصف او، در وصف هو
182.3 چون زبانۀ شمع پیش آفتاب	نیست باشد، هست باشد در حساب 
182.4 هست باشد ذات او، تا تو اگر	بر نهی پنبه، بسوزد زآن شرر
182.5 نیست باشد، روشنی ندهد تو را	كرده باشد آفتاب او را فنا
182.6 در دو صد من شهد یك وقیه ز خل	چون در افكندی و در وی گشت حل
182.7 نیست باشد طعم خل، چون می چشی	هست آن وقیه فزون چون میكشی 
182.8 پیش شیری، آهوئی بیهوش شد	هستی اش در هست او روپوش شد
182.9 این قیاس ناقصان بر كار ربّ	جوشش عشق است، نه از ترك ادب 
182.10 نبض عاشق بی ادب بر می جهد	خویش را در كفۀ شه مینهد
182.11 بی ادب تر نیست زو كس در جهان	با ادب تر نیست زو كس در نهان 
182.12 هم به نسبت دان وفاق ای منتخب	این دو ضدّ با ادب، با بی ادب 
182.13 بی ادب باشد، چو ظاهر بنگری	كه بود دعوی عشقش هم سری 
182.14 چون به باطن بنگری دعوی كجاست؟	او و دعوی پیش آن سلطان فناست 
182.15 مات زید زید اگر فاعل بود	لیك فاعل نیست، كاو عاطل بود
182.16 او ز روی لفظ نحوی فاعل است	ور نه او مفعول و موتش قاتل است 
182.17 فاعلی چه؟ كاو چنان مقهور شد	فاعلیها جمله از وی دور شد

183. قصۀ وكیل صدر جهان كه متهم شد و از بخارا گریخت از بیم جان، باز عشقش كشید روكشان، كه كار جان سهل باشد عاشقان را
183.1 در بخارا بندۀ صدر جهان	متهم شد، گشت از صدرش نهان 
183.2 مدت ده سال سر گردان بگشت	گه خراسان، گه كهستان، گاه دشت 
183.3 از پس ده سال او از اشتیاق	گشت بی طاقت ز ایام فراق 
183.4 گفت: تاب فرقتم زین پس نماند	صبر كی تاند خلاعت را نشاند ؟
183.5 از فراق این خاكها شوره شود	آب، زرد و گنده و تیره شود
183.6 باد جان افزا وخم گردد وبا	آتشی، خاكستری گردد هبا
183.7 باغ  چون جنت، شود دار المرض	زرد و ریزان، برگ او اندر حرض 
183.8 عقل  دراك از فراق دوستان	همچو تیر انداز  بشكسته كمان 
183.9 دوزخ از فرقت چنان سوزان شدست	پیر از فرقت چنین لرزان شدست 
183.10 گر بگویم از فراق چون شرار	تا قیامت، یك بود از صد هزار
183.11 پس ز شرح سوز او كم زن نفس	ربّ سلم، ربّ سلم گوی و بس 
183.12 هر چه از وی شاد گشتی در جهان	از فراق او بیندیش این زمان 
183.13 زآنچه گشتی شاد، بس كس شاد شد	آخر از وی جست و هم چون باد شد
183.14 از تو هم بجهد، تو دل بر وی منه	پیش از آن كاو بجهد از تو، تو بجه 
183.15 همچو مریم گوی پیش از فوت ملك	نفس را كالعوذ بالرحمن منك 

184. پیدا شدن روح القدس به صورت آدمی بر مریم بوقت غسل و برهنگی و پناه گرفتن به حق تعالی
184.1 دید مریم صورتی بس جان فزا	جان فزائی، دل ربایی در خلا
184.2 پیش او بر رست از روی زمین	چون مه و خورشید، آن روح الامین 
184.3 از زمین بر رست خوبی بی نقاب	آنچنان كز شرق روید آفتاب 
184.4 لرزه بر اعضای مریم اوفتاد	كاو برهنه بود و ترسید از فساد
184.5 صورتی كه یوسف ار دیدی عیان	دست از حیرت بریدی چون زنان 
184.6 همچو گل پیشش بروئید او ز  گل	چون خیالی كه بر آرد سر ز دل 
184.7 گشت مریم بی خود و بیخویش او	گفت: بجهم در پناه لطف هو 
184.8 زآنكه عادت كرده بود آن پاك جیب	در هزیمت رخت بردن سوی غیب 
184.9 چون جهان را دید ملكی بی قرار	حازمانه ساخت زآن حضرت حصار
184.10 تا به گاه مرگ حصنی باشدش	كه نیابد خصم راه مقصدش 
184.11 از پناه حق حصاری به ندید	یورتگه نزدیك آن دژ بر گزید
184.12 چون بدید آن غمزه های عقل سوز	كه از او میشد جگرها تیر دوز
184.13 شاه و لشكر حلقه در گوشش همه	خسروان عقل بیهوشش همه 
184.14 صد هزاران شاه مملوكش به  رق	صد هزاران بدر را داده به دق 
184.15 زهره نی مر  زهره را تا دم زند	عقل  كلش چون ببیند كم زند
184.16 من چه گویم؟ چون مرا بردوختست	دمگهم را دمگه او سوختست 
184.17 دود آن نارم، دلیلم من بر او	دور از آن شه، باطل ما عبّروا
184.18 خود نباشد آفتابی را دلیل	غیر نور آفتاب مستطیل 
184.19 سایه كه بود؟ تا دلیل او بود	این بس استش كه ذلیل او بود
184.20 این جلالت در دلالت صادق است	جمله ادراكات پس، او سابق است 
184.21 جمله ادراكات بر خرهای لنگ	او سوار بادپایان، چون خدنگ 
184.22 گر گریزد، كس نیابد  گرد شه	ور گریزند، او بگیرد پیش ره 
184.23 جمله ادراكات را آرام نی	وقت میدان است، وقت جام نی 
184.24 آن یكی وهمی، چو بازی می پرد	و آن یکی چون تیر معبر میدرد
184.25 و آن دگر، چون كشتی با بادبان	و آن دگر اندر تراجع هر زمان 
184.26 چون شكاری می نمایدشان ز دور	جمله حمله می نمایند آن طیور
184.27 چونكه ناپیدا شود، حیران شوند	همچو جغدان سوی هر ویران شوند
184.28 منتظر، چشمی بهم، یك چشم باز	تا كه پیدا گردد آن صید نیاز
184.29 چون بماند دیر، گویند از ملال:	صید بود آن؟ خود عجب، یا خود خیال 
184.30 مصلحت آن است تا یك ساعتی	قوّتی گیرند و زور از راحتی 
184.31 گر نبودی شب، همه خلقان ز آز	خویشتن را سوختندی ز اهتزاز
184.32 از هوس و ز حرص  سود اندوختن	هر كسی دادی بدن را سوختن 
184.33 شب پدید آید چو گنج رحمتی	تا رهند از حرص خود یك ساعتی 
184.34 چونكه قبضی آیدت، ای راه رو	آن صلاح توست، آیس دل مشو
184.35 زانكه در خرجی از آن بسط و گشاد	خرج را دخلی بباید ز اعتداد
184.36 گر هماره فصل تابستان بدی	سوزش خورشید در بستان زدی 
184.37 منبتش را سوختی از بیخ و بن	كه دگر تازه نگشتی آن كهن 
184.38 گر ترش روی است آن دی، مشفق است	صیف خندان است، اما محرق است 
184.39 چونكه قبض آمد، تو در وی بسط بین	تازه باش و چین میفگن در جبین 
184.40 كودكان خندان و دانایان ترش	غم جگر را باشد و شادی ز شش 
184.41 چشم كودك همچو خر در آخور است	چشم عاقل در حساب آخر است 
184.42 او در آخور چرب می بیند علف	وین ز قصاب آخرش بیند تلف 
184.43 آن علف تلخ است كاین قصاب داد	بهر لحم ما ترازوئی نهاد
184.44 رو  ز حكمت خور علف، كان را خدا	بی غرض دادست و از محض عطا
184.45 فهم، نان كردی نه حكمت، ای رهی	چونکه حق گفتت: كلوا من رزقه 
184.46 رزق حكمت به بود در مرتبت	كان گلو گیرت نگردد عاقبت 
184.47 این دهان بستی، دهانی باز شد	كاو خورندۀ لقمه های راز شد
184.48 گر ز شیر دیو، تن را وابری	در فطام او بسی نعمت خوری 
184.49 ترك جوشی كرده ام من نیم خام	از حكیم غزنوی بشنو تمام 
184.50 در الهی نامه گوید شرح این	آن حكیم غیب و فخر العارفین 
184.51 غم خور و، نان غم افزایان مخور	زانكه عاقل غم خورد، كودك شكر
184.52 قند شادی، میوۀ باغ غم است	این فرح زخم است و، آن غم مرهم است 
184.53 غم چو بینی در كنارش كش به عشق	از سر ربوه نظر كن در دمشق 
184.54 عاقل از انگور، می   بیند همی	عاشق از معدوم، شی بیند همی 
184.55 جنگ می كردند حمالان پریر	تو مكش تا من كشم حملش چو شیر
184.56 زانكه در آن رنج میدیدند سود	حمل را هر یك ز دیگر میربود
184.57 مزد حق كو؟ مزد آن بی مایه كو؟	این دهد گنجیت مزد و، آن تسو
184.58 گنج زری، كه چو خسبی، زیر ریگ	با تو باشد، آن نباشد مرده ریگ 
184.59 پیش پیش  آن جنازه ت میدود	مونس گور و غریبی میشود
184.60 بهر روز مرگ این دم مرده باش	تا شوی با عشق سرمد خواجه تاش 
184.61 صبر می بیند ز پردۀ اجتهاد	روی چون گلنار و زلفین مراد
184.62 غم چو آئینه ست پیش مجتهد	كاندر این ضد می نماید روی ضد
184.63 بعد ضدّ  رنج، آن ضدّ دگر	رو دهد، یعنی گشاد و كرّ و فرّ
184.64 این دو وصف از پنجۀ دستت ببین	بعد قبض مشت، بسط آید یقین 
184.65 پنجه را گر قبض باشد دائما	یا همه بسط، او بود چون مبتلا
184.66 زین دو وصفش كار و مكسب منتظم	چون پر مرغ، این دو حال او را مهم 

185. گفتن روح القدس مریم را كه من رسول حقم به تو، آشفته و پنهان از من مشو كه فرمان این است
185.1 چونكه مریم مضطرب شد یك زمان	همچنان كه بر زمین بر، ماهیان 
185.2 بانگ بر وی زد نمودار كرم	كه امین حضرتم، از من مرم 
185.3 از سرافرازان عزت سر مكش	از چنین خوش محرمان، خود در مكش 
185.4 این همی گفت و ذبالۀ نور پاك	از لبش می شد پیاپی بر سماك 
185.5 از وجودم می گریزی در عدم	در عدم من شاهم و صاحب علم 
185.6 خود بنه و بنگاه من در نیستیست	یك سوارۀ نقش من پیش ستی است 
185.7 مریما بنگر كه نقش مشكلم	هم هلالم هم خیال اندر دلم 
185.8 چون خیالی در دلت آمد نشست	هر كجا كه می گریزی با تو هست 
185.9 جز خیالی عارضیّ باطلی	كاو بود چون صبح كاذب آفلی 
185.10 من چو صبح صادقم از نور رب	كه نگردد گرد روزم هیچ شب 
185.11 هین مكن لاحول، عمران زاده ام	كه ز لا حول این طرف افتاده ام 
185.12 مر مرا اصل و غذا لاحول بود	نور لاحولی كه پیش از قول بود
185.13 تو همی گیری پناه از من به حق	من نگاریدۀ پناهم در سبق 
185.14 آن پناهم من كه مخلصهات بود	تو اعوذ آری و من خود آن اعوذ
185.15 آفتی نبود بتر از ناشناخت	تو بر یار و، ندانی عشق باخت 
185.16 یار را اغیار پنداری همی	شادئی را نام بنهادی غمی 
185.17 * این چنین لطفی که دارد یار ما	تو گریزانی از او ای بی وفا
185.18 این چنین نخلی كه لطف یار ماست	چونكه ما دزدیم، نخلش دار ماست 
185.19 این چنین مشكین كه زلف میر ماست	چونكه بی عقلیم، آن زنجیر ماست 
185.20 این چنین لطفی چو نیلی می رود	چونكه فرعونیم، چون خون میشود
185.21 خون همی گوید: من آبم هین مریز	یوسفم، گرگ از توام، ای پر ستیز
185.22 تو نمی بینی كه یار بردبار	چونكه با او ضد شدی، گردد چو مار
185.23 لحم او و شحم او دیگر نشد	برقرار اول است، آنسان که بد
185.24 شمع مریم را بهل افروخته	كه بخارا میرود آن سوخته 

186. عزم كردن آن وكیل از عشق كه رجوع كند به بخارا، لاابالی وار
186.1 سخت بی صبر و در آتش دان تیز	رو سوی صدر جهان كرد اشک ریز
186.2 این بخارا منبع دانش بود	پس بخارائی است هرك، آنش بود
186.3 پیش شیخی، در بخارا اندری	تا به خواری، در بخارا ننگری 
186.4 جز به خواری، در بخارای دلش	راه ندهد، جزر و مدّ مشكلش
186.5 ای خنك آن را كه "ذلت نفسه"	وای آن كس را كه "یردی رفسه" 
186.6 فرقت صدر جهان در جان او	پاره پاره كرده بود اركان او
186.7 گفت: برخیزم هم آن جا واروم	كافر ار گشتم، دگر ره بگروم 
186.8 واروم آنجا، بیفتم پیش او	پیش آن صدر نكو اندیش او
186.9 گویم: افكندم به پیشت جان  خویش	زنده كن، یا سر ببر ما را چو میش 
186.10 كشته و مرده به پیشت، ای قمر	به كه شاه زندگان جای دگر
186.11 آزمودم من هزاران بار بیش	بی تو شیرین می نبینم عیش خویش 
186.12 غن لی یا منیتی لحن النشور	ابركی یا ناقتی تم السرور
186.13 ابلعی یا أرض دمعی قد كفی	اشربی یا نفس وردا قد صفی
186.14 عدت یا عیدی الینا مرحبا	نعم ما روحت یا ریح الصبا
186.15 گفت: ای یاران روان گشتم وداع	سوی آن صدری كه میر است و مطاع 
186.16 دم به دم در سوز بریان می شوم	هر چه بادا باد آنجا میروم 
186.17 گر چه دل چون سنگ خارا می كند	جان من عزم بخارا می كند
186.18 مسكن یار است و شهر شاه من	پیش عاشق این بود حبّ الوطن 

187. پرسیدن معشوقی از عاشق غریب خود كه از شهرها كدام شهر را خوشتر یافتی و انبوه تر و محتشم تر و پر نعمت تر و دل گشاتر
187.1 گفت معشوقی به عاشق كای فتی ا	تو به غربت دیده ای بس شهرها
187.2 پس كدامین شهر از آنها خوشتر است؟	گفت: آن شهری كه در وی دلبر است 
187.3 هر كجا باشد شه ما را بساط	هست صحرا، گر بود سمّ الخیاط
187.4 هر كجا یوسف رخی باشد چو ماه	جنت است آن، گر چه كه باشد قعر چاه 
187.5 * با تو دوزخ جنت است ای جان فزا	با تو زندان گلشن است ای دلربا
187.6 * شد جهنم با تو رضوان نعیم	بی تو شد ریحان و گل، نار حجیم
187.7 * هر کجا تو با منی، من خوش دلم	ور بود در قعر گوری منزلم
187.8 * خوشتر از هر دو جهان آنجا بود	که مرا با تو سر و سودا بود
187.9 * بس دراز است این سخن وز انتظار	عاشق صدر جهان شد اشکبار

188. منع كردن دوستان او را از رجوع كردن به بخارا و تهدید كردن و لاابالی گفتن او
188.1 گفت او را ناصحی: ای بی خبر	عاقبت اندیش، اگر داری هنر
188.2 در نگر پس را به عقل و پیش را	همچو پروانه مسوزان خویش را
188.3 چون بخارا می روی، دیوانه ای	لایق زنجیر و زندان خانه ای 
188.4 او ز تو آهن همی خاید ز خشم	او همی جوید تو را با بیست چشم 
188.5 میكند او تیز از بهر تو كارد	او سگ قحط است و، تو انبان آرد
188.6 چون رهیدی و خدایت راه داد	سوی زندان میروی؟ چونت فتاد؟
188.7 بر تو گر ده گون موكل آمدی	عقل بایستی كز ایشان كم زدی 
188.8 چون موكل نیست بر تو هیچ كس	از چه بسته گشت بر تو پیش و پس؟ 
188.9 عشق  پنهان كرده بود او را اسیر	آن موكل را نمی دید آن نذیر
188.10 هر موكل را موكل مختفی است	ور نه او در بند سگ طبعی ز چیست ؟
188.11 خشم  شاه عشق بر جانش نشست	بر عوانی و سیه روئیش بست 
188.12 می زند آن را، كه هین این را بزن	ز آن عوانان نهان افغان من 
188.13 هر كه بینی در زیانی میرود	گر چه تنها، با عوانی میرود
188.14 ناله کردی گر از او واقف بدی	پیش آن سلطان سلطانان شدی 
188.15 ریختی بر سر به پیش شاه خاك	تا امان دیدی ز دیو سهمناك 
188.16 میر دیدی خویش را، ای كم ز مور	ز آن ندیدی آن موكل را، تو كور
188.17 غرّه گشتی زین دروغین پرّ و بال	پرّ و بالی كاو كشد سوی وبال 
188.18 پر سبك دارد، ره بالا كند	چون گل آلو شد، گرانیها كند
188.19 * جهد کن، پر را گل آلوده مکن	لیک گوشت کر شد و پندم کهن
188.20 * پند داد القصه عاشق را بسی	عاذل بی درد همچون ققنسی

189. لاابالی گفتن عاشق، ناصح و عاذل را از سر عشق
189.1 گفت: ای ناصح خمش كن. چند پند؟	پند كم ده، زانكه بس سخت است بند
189.2 سخت تر شد بند من از پند تو	عشق را نشناخت دانشمند تو
189.3 آن طرف كه عشق می افزود درد	بو حنیفه و شافعی درسی نكرد
189.4 تو مكن تهدیدم از كشتن كه من	تشنۀ زارم به خون  خویشتن 
189.5 عاشقان را هر زمانی مردنیست	مردن عشاق، خود یك نوع نیست 
189.6 او دو صد جان دارد از جان هدی	و آن دو صد را می كند هر دم فدی 
189.7 هر یكی جان را ستاند ده بها	از نبی خوان عشرة أمثالها
189.8 گر بریزد خون من، آن دوست رو	پای كوبان جان بر افشانم بر او
189.9 آزمودم مرگ من در زندگیست	چون رهم؟ زین زندگی پایندگیست 
189.10 اقتلونی اقتلونی یا ثقات	إن فی قتلی حیاتا فی حیات 
189.11 یا منیر الخد یا روح البقا	اجتذب روحی و جد لی باللقا
189.12 لی حبیبٌ حبه یشوی الحشا	لو یشا یمشی علی عینی مشی 
189.13 پارسی گو، گرچه تازی خوشتر است	عشق را خود صد زبان دیگر است 
189.14 بوی آن دلبر چو پرّان میشود	آن زبانها جمله حیران میشود
189.15 بس كنم، دلبر در آمد در خطاب	گوش شو و الله أعلم بالصواب 
189.16 چونكه عاشق توبه كرد، اكنون بترس	كاو چو عیاران كند بر دار درس 
189.17 گر چه این عاشق بخارا میرود	نی به درس و، نی به استا میرود
189.18 عاشقان را شد مدرس حسن دوست	دفتر و درس و سبقشان روی اوست 
189.19 خامشند و نعرۀ تكرارشان	میرود تا عرش و تخت یارشان 
189.20 درسشان آشوب و چرخ و زلزله	نی زیاداتست و باب و سلسله 
189.21 سلسلۀ این قوم جعد مشك بار	مسئلۀ دور است لیكن دور یار
189.22 مسئلۀ كیس ار بپرسد كس تو را	گو: نگنجد گنج حق در كیسه ها
189.23 گر دم خلع و مبارا میرود	بد مبین ذكر بخارا میرود
189.24 ذكر هر چیزی دهد خاصیتی	زانكه دارد هر صفت ماهیتی 
189.25 در بخارا در هنرها بالغی	چون به خواری رو نهی ز آن فارغی 
189.26 آن بخاری، غصۀ دانش نداشت	چشم بر خورشید بینش می گماشت 
189.27 هر كه در خلوت به بینش یافت راه	او ز دانشها نجوید دستگاه 
189.28 با جمال جان چو شد همكاسه ای	باشدش ز اخبار و دانش تاسه ای 
189.29 دید بر دانش، بود غالب فزا	ز آن همی دنیا بچربد عامه را
189.30 * زانكه دنیا را همی بینند عین	و آن جهانی را همی دانند دین
189.31 * باز رو سوی حدیث آن جوان	کز غم صدر جهان شد ناتوان 

190. رو نهادن آن بندۀ عاشق سوی بخارا
190.1 رو نهاد آن عاشق خونابه ریز	دل طپان سوی بخارا گرم و تیز
190.2 ریگ آمو پیش او همچون حریر	آب جیحون پیش او چون آب گیر
190.3 آن بیابان پیش او چون گلستان	می فتاد از خنده او چون گل ستان 
190.4 در سمرقند است قند، اما لبش	از بخارا یافت وآن شد مذهبش 
190.5 ای بخارا، عقل افزا بوده ای	لیك از من عقل و دین بربوده ای 
190.6 بدر میجویم از آنم چون هلال	صدر میجویم در این صفّ فعال 
190.7 چون سواد آن بخارا را بدید	در سواد غم، بیاضی شد پدید
190.8 ساعتی افتاد بی هوش و دراز	عقل او پرید در بستان  راز
190.9 بر سر و رویش گلابی میزدند	از گلاب عشق او غافل بدند
190.10 او گلستانی نهانی دیده بود	غارت عشقش ز خود ببریده بود
190.11 تو فسرده، در خور این دم نه ای	با شكر مقرون نه ای، گر چه نی ای 
190.12 رخت عقلت با تو هست و عاقلی	كز جنودا لمْ تروْها غافلی
190.13 * این سخن پایان ندارد تیز ران	تا رود سوی بخارا آن جوان 

191. در آمدن آن عاشق لاابالی در بخارا و تحذیر كردن دوستان او را از پیدا شدن
191.1 اندر آمد در بخارا شادمان	پیش معشوق خود و دار الامان 
191.2 همچو آن مستی كه پرّد بر اثیر	مه كنارش گیرد و گوید: كه گیر
191.3 هر كه دیدش در بخارا گفت: خیز	پیش از پیدا شدن، منشین، گریز
191.4 كه تو را میجوید آن شه خشمگین	تا كشد از جان تو ده ساله كین 
191.5 الله الله، در میا در خون خویش	تكیه كم كن بر دم و افسون خویش 
191.6 شحنۀ صدر جهان بودی و راد	معتمد بودی مهندس اوستاد
191.7 * هم مشیرش بودی و هم محترم	گشتی از بهر گناهی متهم
191.8 غدر كردی، وز جزا بگریختی	رسته بودی، باز چون آویختی ؟
191.9 از بلا بگریختی با صد حیل	ابلهی آوردت اینجا یا اجل 
191.10 ای كه عقلت بر عطارد دق كند	عقل و عاقل را قضا احمق كند
191.11 نحس، خرگوشی كه باشد شیر جو	زیركی و عقل و چالاكیت كو ؟
191.12 هست صد چندین فسون های قضا	گفت: إذا جاء القضاء ضاق الفضا
191.13 صدره و مخلص بود از چپّ و راست	از قضا بسته شود گر اژدهاست 

192. جواب گفتن عاشق عاذلان و تهدید كنندگان را
192.1 گفت: من مستسقی ام، آبم كشد	گر چه میدانم كه هم آبم  كشد
192.2 هیچ مستسقی بنگریزد ز آب	گر دو صد بارش كند مات و خراب 
192.3 گر بیاماسد مرا دست و شكم	عشق آب از من نخواهد گشت كم 
192.4 گویم آنگه كه بپرسند از بطون:	كاشكی بحرم روان بودی درون 
192.5 خیك اشكم گو:  بدر از موج آب	گر بمیرم هست مرگم مستطاب 
192.6 من به هر جایی كه بینم آب جو	رشكم آید بودمی من جای او
192.7 دست همچون دف، شكم همچون دهل	طبل عشق آب میكوبم چو گل 
192.8 گر بریزد خونم آن روح الامین	جرعه جرعه خون خورم همچون زمین 
192.9 چون زمین و چون جنین خون خواره ام	تا كه عاشق گشته ام این كاره ام 
192.10 شب همی جوشم در آتش همچو دیگ	روز تا شب خون خورم مانند ریگ 
192.11 من پشیمانم كه مكر انگیختم	از مراد خشم او بگریختم 
192.12 گو: بران بر جان مستم خشم خویش	عید قربان اوست، عاشق گاومیش 
192.13 گاو اگر خسبد، وگر چیزی خورد	بهر عید و ذبح خود میپرورد
192.14 گاو موسی دان مرا، جان داده ای	جزو جزوم حشر هر آزاده ای 
192.15 گاو موسی بود قربان گشته ای	كمترین جزوش حیات  كشته ای 
192.16 بر جهید آن  كشته ز آسیبش ز جا	در خطاب "اضربوه بعضها"
192.17 یا كرامی اذبحوا هذا البقر	إن أردتم حشر أرواح النظر
192.18 از جمادی مردم و نامی شدم	و ز نما مردم به حیوان سر زدم 
192.19 مردم از حیوانی و آدم شدم	پس چه ترسم؟ كی ز مردن كم شدم؟ 
192.20 حملۀ دیگر بمیرم از بشر	تا بر آرم از ملایك بال و پر
192.21 و ز ملك هم بایدم جستن ز جو	 كلّ شی ءٍ هالكٌ إلا وجهه 
192.22 بار دیگر از ملك قربان شوم	آنچه اندر وهم ناید آن شوم 
192.23 پس عدم گردم، عدم چون ارغنون	گویدم كه إنّا إلیه راجعون 
192.24 مرگ دان آن كه اتفاق امّت است	كآب حیوانی نهان در ظلمت است 
192.25 همچو نیلوفر برو زین طرف جو	همچو مستسقی حریص و مرگ جو
192.26 مرگ او آب است و او جویای آب	میخورد، و الله أعلم بالصواب 
192.27 ای فسرده، عاشق ننگین نمد	كاو ز بیم جان ز جانان میرمد
192.28 سوی تیغ عشقش، ای ننگ زنان	صد هزاران جان نگر، دستك زنان 
192.29 جوی دیدی، كوزه اندر جوی ریز	آب را از جوی كی باشد گریز ؟
192.30 آب كوزه چون در آب جو شود	محو گردد در وی و، جو، او شود
192.31 وصف او فانی شد و، ذاتش بقا	زین سپس نی كم شود نی بد لقا
192.32 خویش را بر نخل او آویختم	عذر آن را كه از او بگریختم 
192.33 همچو گوئی سجده كن بر رو و سر	جانب آن صدر شد با چشم  تر

193. رسیدن آن عاشق به معشوق خویش چون دست از جان بشست
193.1 * با رخ چون زعفران، واشک روان	رفت آن بیدل سوی صدر جهان
193.2 * هم کفن، هم تیغ اندر دست او	چون که بود او عاشق و سرمست او
193.3 جمله خلقان منتظر، سر در هوا	كش بسوزد، یا بر آویزد ورا
193.4 این زمان این احمق یك لخت را	آن نماید كه زمان بد بخت را
193.5 همچو پروانه، شرر را نور دید	احمقانه در فتاد، از جان برید
193.6 لیك شمع عشق، چون آن شمع نیست	روشن اندر روشن اندر روشنیست 
193.7 او بعكس شمعهای آتشی است	می نماید آتش و، جمله خوشیست 

194. صفت آن مسجد كه مهمان كش بود و آن عاشق مرگ جوی لاابالی كه در آن مسجد مهمان شد
194.1 یك حكایت گوش كن، ای نیك پی	مسجدی بد، بر كنار شهر ری 
194.2 هیچ كس در وی نخفتی شب ز بیم	كه نه فرزندش شدی آن شب یتیم 
194.3 هر که در وی بیخبر چون گور رفت	صبحدم چون اختران در گور رفت 
194.4 خویشتن را نیك از این آگاه كن	صبح آمد، خواب را كوتاه كن 
194.5 هر كسی گفتی كه: پریانند  تند	اندر او مهمان  كشان، با تیغ  كند
194.6 وآن دگر گفتی كه: سحر است و طلسم	كه رصد بسته است بهر جان و جسم 
194.7 آن دگر گفتی كه: برنه  نقش  فاش	بر درش "كای میهمان، اینجا مباش" 
194.8 شب مخسب اینجا، اگر جان بایدت	ور نه مرگ اینجا كمین بگشایدت 
194.9 و آن دگر گفتا كه: قفلی برنهید	غافلی كاید، شما كم ره دهید

195. مهمان آمدن در آن مسجد
195.1 تا یكی مهمان در آمد وقت شب	كاو شنیده بود آن صیت عجب 
195.2 از برای آزمون می آزمود	زانكه بس مردانه و جان سیر بود
195.3 گفت: كم گیرم سر و اشكمبه ای	رفته گیر از گنج جان یك حبه ای 
195.4 صورت تن گو: برو، من كیستم ؟	نقش كم ناید چو من باقیستم 
195.5 چون "نفخت" بودم از لطف خدا	نفخ حق باشم، ز  نای تن جدا
195.6 تا نیفتد بانگ نفخش این طرف	تا رهد آن گوهر از تنگین صدف 
195.7 چون "تمنوا موت" گفت ای صادقین	صادقم، جان را بر افشانم بر این 

196. ملامت كردن اهل مسجد مهمان عاشق را از شب خفتن در آنجا و تهدید كردن مر او را
196.1 قوم گفتندش كه: هین اینجا مخسب	تا نكوبد جان ستانت همچو كسب 
196.2 كه غریبی و نمی دانی تو حال	كاندر اینجا، هر كه خفت، آمد زوال 
196.3 اتفاقی نیست، این ما بارها	دیده ایم و، جمله اصحاب نهی 
196.4 * هر كه این مسجد شبی مسكن شدش	نیم شب مرگ هلاهل آمدش 
196.5 از یكی ما تا به صد این دیده ایم	نی به تقلید از كسی بشنیده ایم 
196.6 گفت: "الدین نصیحة" آن رسول	آن نصیحت در لغت ضدّ غلول 
196.7 آن نصیحت راستی در دوستی	در غلولی خاینی، سگ پوستی 
196.8 بی خیانت، این نصیحت از وداد	می نمائیمت، مگرد از عقل و داد

197. جواب گفتن عاشق عاذلان را
197.1 گفت او: ای ناصحان من بی ندم	از جهان زندگی سیر آمدم 
197.2 * منبلم، بی زخم ناساید تنم	عاشقم بر زخمها، بر می تنم
197.3 منبلی ام، زخم جو و زخم خواه	عافیت كم جوی از منبل به راه 
197.4 منبلی نی كاو بود خود برگ جو	منبلی ام لاابالی، مرگ جو
197.5 منبلی نی كاو به كف پول آورد	منبلی، چستی، كز این پل بگذرد
197.6 آن نه كاو بر هر دكانی بر زند	بل جهد از كون و، بر كانی زند
197.7 مرگ شیرین گشت و،  نقلـم زین سرا	چون قفس هشتن، پریدن مرغ را
197.8 آن قفس كه هست عین باغ در	مرغ می بیند گلستان و شجر
197.9 جوق مرغان از برون، گرد قفس	خوش همی خوانند ز آزادی قصص 
197.10 مرغ را اندر قفس ز آن سبزه زار	نی خورش ماندست، نی صبر و قرار
197.11 سر ز هر سوراخ بیرون میكند	تا بود كاین بند از پا بركند
197.12 چون دل و جانش چنین بیرون بود	آن قفس را در گشائی، چون بود ؟
197.13 نی چنان مرغ قفس در اندهان	گرد بر گردش به حلقه، گربگان 
197.14 كی بود او را در این خوف و حزن؟	آرزوی از قفس بیرون شدن ؟
197.15 او همی خواهد كز این ناخوش حفص	صد قفس باشد به گرد این قفس 

198. بیان آنکه عشق جالینوس بر این حیات دنیا بود كه هنر او همین جا به كار می آید هنری نورزیده است كه در آن بازار به كار آید آن جا خود را به عوام یكسان می بیند
198.1 آنچنان كه گفت جالینوس راد	از هوای این جهان و از مراد
198.2 راضیم كز من بماند نیم جان	كه ز كون  استری بینم جهان 
198.3 گربه می بیند به گرد خود قطار	مرغش آیس گشته بودست از مطار
198.4 یا عدم دیدست غیر این جهان	در عدم، نادیده او، حشری نهان 
198.5 چون جنین، كش می كشد بیرون كرم	میگریزد او سپس، سوی شكم 
198.6 لطف، رویش سوی مصدر میكند	او مقر در پشت مادر میكند
198.7 كه اگر بیرون نهم زین شهر گام	ای عجب دیگر نه بینم این مقام 
198.8 یا دری بودی در آن شهر  وخم	تا نظاره كردمی اندر رحم 
198.9 یا چو چشم سوزنی راهم بدی	كه ز بیرون آن رحم دیده شدی 
198.10 این جنین هم غافل است از عالمی	همچو جالینوس، او نامحرمی 
198.11 او نداند كان رطوباتی كه هست	آن مدد از عالم بیرونی است 
198.12 آنچنان كه چار عنصر در جهان	صد مدد دارد ز شهر لامكان 
198.13 آب و دانه، در قفس گر یافتست	آن ز باغ و عرصه ای در تافتست 
198.14 جانهای انبیا بینند باغ	زین قفس، در وقت  نقلان و فراغ 
198.15 پس ز جالینوس و عالم فارغند	همچو ماه اندر فلك ها بازغند
198.16 ور ز جالینوس این قول افتریست	پس جوابم بهر جالینوس نیست 
198.17 این جواب آنكس آمد كاین بگفت	كه نبودستش دلی با نور جفت 
198.18 مرغ جانش، موش شد، سوراخ جو	چون شنید از گربگان او عرّجوا
198.19 زآن سبب جانش وطن دید و قرار	اندر این سوراخ دنیا موش وار
198.20 هم در این سوراخ، بنائی گرفت	در خور سوراخ دانائی گرفت 
198.21 پیشه هائی، كه مر او را در مزید	اندر این سوراخ كار آید، گزید
198.22 زانكه دل بر كند از بیرون شدن	بسته شد راه رهیدن از بدن 
198.23 عنكبوت، ار طبع عنقا داشتی	از لعابی خیمه كی افراشتی ؟
198.24 گربه كرده چنگ خود اندر قفص	نام چنگش درد و سرسام و مغص 
198.25 * حصبه و قولنج و مالیخولیا	سکته و سلّ و جزام و ماشرا
198.26 گربه مرگ است و، مرض، چنگال او	میزند بر مرغ و پرّ و بال او
198.27 گوشه گوشه میدود سوی دوا	مرگ، چون قاضی و، رنجوری، گوا
198.28 چون پیادۀ قاضی آمد این گواه	كه همی خواند تو را تا حكم گاه 
198.29 مهلتی خواهی تو از وی در گریز	گر پذیرد، شد، وگرنه، گفت: خیز
198.30 جستن مهلت، دوا و چاره ها	كه زنی بر خرقۀ تن پاره ها
198.31 عاقبت آید صباحی خصم وار	چند باشد مهلت، آخر، شرم دار
198.32 عذر خود از شه بخواه، ای پر حسد	پیش از آنكه آنچنان روزی رسد
198.33 و آن كه در ظلمت براند بارگی	بر كند ز آن نور، دل، یك بارگی 
198.34 می گریزد از گواه و مقصدش	كان گوا سوی قضا میخواندش
198.35 * ناگهان گیرند او را خوار و زار	کشکشان تا پیش قاضی شرمسار
198.36 زین گذر کن، جانب آن شخص ران	کو بمسجد آمد آنشب میهمان 

199. ملامت كردن اهل مسجد مهمان را از شب خفتن در آن مسجد
199.1 قوم گفتندش: مكن جلدی، برو	تا نگردد جامۀ جانت گرو
199.2 آن ز دور آسان نماید، به نگر	كه به آخر سخت باشد رهگذر
199.3 بس کسا کاویخت خود را از نخست	وقت پیچاپیچ دست آویز جست 
199.4 پیشتر از واقعه آسان بود	در دل مردم خیال نیك و بد
199.5 چون در آید اندرون كارزار	آن زمان گردد بر آن كس، كار، زار
199.6 چون نه شیری، هین منه تو پای پیش	كان اجل گرگست و، جان توست میش 
199.7 ور ز ابدالی و، میشت شیر شد	ایمن آ، كه مرگ تو سر زیر شد
199.8 كیست ابدال؟ آنكه او مبدل شود	خمرش از تبدیل یزدان، خل شود
199.9 لیك مستی، شیر گیری، و ز گمان	شیر پنداری تو خود را، هین مران 
199.10 گفت حق: ز اهل نفاق ناسدید	بأسهم ما بینهم بأس شدید
199.11 در میان حمله، گر مردانه اند	در غزا، چون عورتان  خانه اند
199.12 گفت پیغمبر: سپهدار غیوب	لا شجاعة یا فتی قبل الحروب 
199.13 وقت لاف غزو، مستان كف كنند	وقت جوش جنگ، چون كف بی فنند
199.14 وقت ذكر غزو، شمشیرش دراز	وقت كرّ و فرّ، تیغش چون پیاز
199.15 وقت اندیشه، دل او زخم جو	وقت ضربت میگریزد، کو بکو
199.16 من عجب دارم ز جویای صفا	كاو رمد در وقت صیقل از جفا
199.17 عشق، چون دعوی، جفا دیدن، گواه	چون گواهت نیست، شد دعوی تباه 
199.18 چون گواهت خواهد این قاضی مرنج	بوسه ده بر مار، تا یابی تو گنج 
199.19 آن جفا با تو نباشد ای پسر	بلكه با وصف بدی، اندر تو در
199.20 بر نمد، چوبی كه آن را مرد زد	بر نمد آن را نزد، بر گرد زد
199.21 گر بزد مر اسب را، آن كینه كش	آن نزد بر اسب، زد بر سكسكش 
199.22 تا ز سكسك وارهد، خوش پی شود	شیره را زندان كنی، تا  می  شود
199.23 * آن یکی میزد یتیمی را به قهر	قند بود آن لیک بنمودی چو زهر
199.24 * دید مردی آنچنانش زار زار	آمد و بگرفت زودش در کنار
199.25 گفت: چندان آن یتیمك را زدی	چون نترسیدی ز قهر ایزدی ؟
199.26 گفت: او را كی زدم ؟  ای جان و دوست	من بر آن دیوی زدم كاو اندر اوست 
199.27 مادر ار گوید تو را: مرگ تو باد	مرگ آن خو خواهد و، مرگ فساد
199.28 آن گروهی كز ادب بگریختند	آب مردی، و آب مردان ریختند
199.29 عاذلانشان از وغا واراندند	تا چنین حیز و مخنّث ماندند
199.30 لاف و غرۀ ژاژخا را كم شنو	با چنین ها در صف هیجا مرو
199.31 زانكه زادوكم خبالا گفت حق	كز رفاق سست بر گردان ورق 
199.32 كه گر ایشان با شما همره شوند	غازیان بی مغز همچون  كه شوند
199.33 خویشتن را با شما هم صف كنند	پس گریزند و دل صف بشكنند
199.34 پس سپاهی، اندكی، بی این نفر	به كه با اهل نفاق آید حشر
199.35 هست بادام  كم  خوش بیخته	به ز بسیار  به تلخ آمیخته 
199.36 تلخ و شیرین گر بصورت یك شی اند	نقص از آن افتاد كه هم دل نی اند
199.37 گبر، ترسان دل بود، كاو از گمان	میزید در شك ز حال آن جهان 
199.38 میرود در ره، نداند منزلی	گام ترسان می نهد اعمی دلی 
199.39 چون نداند ره، مسافر چون رود؟	با ترددها و دل پر خون رود
199.40 هر كه گوید: های این سو راه نیست	او كند از بیم، آنجا وقف و ایست 
199.41 ور بداند ره دل باهوش او	كی رود هر های و هو در گوش او ؟
199.42 پس مشو همراه این اشتر دلان	زانكه وقت ضیق و بیمند آفلان 
199.43 پس گریزند و تو را تنها هلند	گر چه اندر لاف سحر بابلند
199.44 تو ز رعنایان مجو هین كارزار	تو ز طاوسان مجو صید و شكار
199.45 طبع، طاوس است و، وسواست كند	دم زند تا از مقامت بر كند

200. گفتن شیطان قریش را كه به جنگ احمد آئید كه من یاریها كنم و قبیلۀ خود را به یاری خوانم و وقت ملاقات صفین گریختن او
200.1 * همچو شیطان، کز وساوس بر قریش	دم دمید و گفت: گرد آرید جیش
200.2 * تا که بر احمد هزیمت افکنیم	بیخ و بنیاد از زمینش برکنیم
200.3 همچو شیطان در سپه شد صد یكم	خواند افسون كه إننی جارٌ لكم 
200.4 * چون سپه گرد آمدند از گفت او	کرد با ایشان بحیلت گفتگو
200.5 * که بیارم من قبیلۀ خویش را	تا که در هیجا بود پشت شما
200.6 * مر شما را عون و یاریها کنم	تا سپاه دشمنانتان بشکنم
200.7 چون قریش از گفت او حاضر شدند	هر دو لشكر در ملاقات آمدند
200.8 دید شیطان از ملایك اسپهی	سوی صف مومنان اندر رهی 
200.9 آن جنودا لـمْ تـروْها صف زده	گشت جان او ز بیم آتشكده 
200.10 پای خود وا پس كشیده می گرفت	كه همی بینم سپاهی بس شگفت 
200.11 أی أخاف الله ما لی منه عون	اذهبوا إنّی أری  ما لا ترون 
200.12 گفت حارث: ای سراقه شكل هین	دی چرا تو می نگفتی این چنین ؟
200.13 گفت: این دم من همی بینم حرب	گفت: می بینی جعاشیش عرب
200.14 می نبینی غیر این، لیك ای تو ننگ	آن زمان  لاف بود، این وقت جنگ 
200.15 دی همی گفتی كه: پایندان شدم	كه بودتان فتح و نصرت دم به دم 
200.16 دی زعیم الجیش بودی، ای لعین	وین زمان نامرد و ناچیز و مهین 
200.17 تا بخوردیم آن دم تو و آمدیم	تو به تون رفتی و، ما هیزم شدیم 
200.18 چونكه حارث با سراقه گفت این	از عتابش خشمگین شد آن لعین 
200.19 دست خود خشمین ز دست او كشید	چون ز گفت اوش درد دل رسید
200.20 سینه اش را كوفت شیطان و گریخت	خون آن بیچارگان زین مكر ریخت 
200.21 چونكه ویران كرد چندین عالم او	پس بگفت: إنّی بری ءٌ منكم 
200.22 كوفت اندر سینه و انداختش	پس گریزان شد، چو هیبت تاختش 
200.23 نفس و شیطان هر دو یك تن بوده اند	در دو صورت خویش را بنموده اند
200.24 چون فرشته و عقل كایشان یك بدند	بهر حكمتهاش، دو صورت شدند
200.25 دشمنی داری چنین در سرّ  خویش	مانع عقل است و خصم جان و كیش 
200.26 یك نفس حمله كند چون سوسمار	پس به سوراخی گریزد در فرار
200.27 در دل او سوراخها دارد كنون	سر ز هر سوراخ می آرد برون 
200.28 نام پنهان گشتن دیو از نفوس	و اندر آن سوراخ رفتن شد خنوس 
200.29 كه خنوسش چون خنوس قنفذ است	چون سر قنفذ و را آمد شد است 
200.30 كه خدا آن دیو را خناس خواند	كه سر آن خار پشتك را بماند
200.31 می نهان گردد سر آن خار پشت	دم به دم از بیم صیاد درشت 
200.32 تا چو فرصت یافت سر آرد برون	زین چنین مكری شود مارش زبون 
200.33 گر نه نفس از اندرون راهت زدی ؟	ره زنان را بر تو دستی كی بدی ؟
200.34 زآن عوان مقتضی كه شهوت است	دل اسیر حرص و آز و آفت است 
200.35 زآن عوان سر شدی دزد و تباه	تا عوانان را به قهر توست راه 
200.36 در خبر بشنو تو این پند نكو	"بین جنبیكم لكم أعدا عدو"
200.37 طمطراق این عدو مشنو، گریز	كاو چو ابلیس است، در لجّ و ستیز
200.38 بر تو او، از بهر دنیا و نبرد	آن عذاب سرمدی را سهل كرد
200.39 چه عجب گر مرگ را آسان كند؟	او ز سحر خویش صد چندان كند
200.40 سحر، كاهی را به صنعت  كه كند	باز كوهی را چو كاهی می تند
200.41 زشتها را نغز گرداند به فن	نغزها را زشت گرداند به ظن 
200.42 آدمی را خر نماید ساعتی	آدمی سازد خری را ز آیتی 
200.43 كار سحر این است كاو دم میزند	هر نفس قلب حقایق میكند
200.44 این چنین ساحر درون توست سرّ	إن فی الوسواس سحرا  مستمر
200.45 اندر آن عالم كه هست این سحرها	ساحران هستند جادوئی گشا
200.46 اندر آن صحرا كه رست این زهر تر	نیز روئیدست تریاق، ای پسر
200.47 گویدت تریاق: از من جو سپر	كه ز زهرم من به تو نزدیكتر
200.48 گفت او سحر است و ویرانی تو	گفت من سحر است و دفع سحر او
200.49 گفت پیغمبر كه: "انّ فی البیان	سحرا " و، حق گفت آن خوش پهلوان 
200.50 * لیک سحری دفع سحر ساحران	مایۀ تریاک باشد در بیان
200.51 * آن بیان اولیا و اصفیا است	کز همه اغراض نفسانی جداست
200.52 * حاصل آن، کز زهر نفس دون گریز	نوش کن تریاق مرشد چست و تیز
200.53 * این طلسم  سحر  نفس اندر شکن	سوی گنج پیر کامل نقب زن
200.54 بس دراز است این، سوی آغاز ران	جانب مهمان و مسجد باز ران
200.55 زین گذر کن باز تا مسجد بیا	قصۀ مهمان بگو وان ماجرا

201. مكرر كردن عاذلان پند را بر آن مهمان آن مسجد مهمان كش
201.1 هین مكن جلدی، برو ای بو الكرم	مسجد و ما را مكن زین متهم 
201.2 گر بگوید دشمنی، از دشمنی	آتشی در ما زند فردا دنی 
201.3 كه بتاسانید او را ظالمی	بر بهانۀ مسجد او بد سالمی 
201.4 تا بهانۀ قتل بر مسجد نهد	چونكه، بد نام است مسجد، او جهد
201.5 تهمتی بر ما منه، ای سخت جان	كه نه ایم ایمن ز مكر دشمنان 
201.6 هین برو، جلدی مكن، سودا مپز	كه نتان پیمود كیوان را به گز
201.7 چون تو بسیاران بلافیده ز بخت	ریش خود بر كنده یك یك، لخت لخت 
201.8 هین برو كوتاه كن این قیل و قال	خویش و ما را در میفكن در وبال 

202. جواب گفتن مهمان ایشان را و مثل آوردن به دفع كردن حارس كشت به بانگ دف از كشت شتری را كه كوس محمودی بر پشت او زدندی
202.1 گفت: ای یاران، از آن دیوان نیم	كه ز لاحولی ضعیف آید پیم 
202.2 كودكی، كاو حارس كشتی بدی	طبلكی در دفع مرغان میزدی 
202.3 تا رمیدی مرغ ز آن طبلك ز كشت	كشت از مرغان سلامت میگذشت 
202.4 چونكه سلطان شاه محمود كریم	بر گذر زد آن طرف خیمۀ عظیم 
202.5 با سپاهی همچو استارۀ اثیر	انبه و پیروز و صفدر ملك گیر
202.6 اشتری بد، كاو بدی حمال كوس	بختئی بد پیش رو، همچون خروس 
202.7 بانگ كوس و طبل بر وی روز و شب	میزدندی در رجوع و در طلب 
202.8 اندر آن مزرع در آمد آن شتر	كودك آن طبلك بزد در حفظ بر
202.9 عاقلی گفتش: مزن طبلك كه او	بختی طبل است و با آنـشست خو
202.10 پیش او چه بود تبوراك تو طفل ؟	كه كشد او طبل سلطان بیست كفل 
202.11 عاشقم من، كشتۀ قربان  لا	جان من نوبتگه طبل بلا
202.12 خود تبوراك است این تهدیدها	پیش آنچه دیده است این دیدها
202.13 ای حریفان، من از آنها نیستم	كز خیالاتی در این ره بیستم 
202.14 من چو اسماعیلیانم بی حذر	بل چو اسماعیل آزادم ز سر
202.15 فارغم از طمطراق و از ریا	قل تعالوا گفت جانم را: بیا
202.16 گفت پیغمبر كه: جاد فی السلف	بالعطیة من تیقن بالخلف 
202.17 هر كه بیند مر عطا را صد عوض	زود در بازد عطا را زین غرض 
202.18 جمله در بازار از آن گشتند بند	تا چو سود افتاد مال خود دهند
202.19 زر در انبانها نشسته منتظر	تا كه سود آید، به بذل آید مصر
202.20 چون ببیند كاله ای در رنج بیش	سرد گردد عشقش از كالای خویش 
202.21 گرم ز آن مانده است با آن، كاو ندید	كاله های خویش را ربح و مزید
202.22 همچنین علم و هنرها و حرف	چون ندید افزون از آنها در شرف 
202.23 تا به از جان نیست جان باشد عزیز	چون به آمد نام جان شد چیز  لیز
202.24 لعبت مرده بود جان طفل را	تا نگشت او در بزرگی طفل زا
202.25 این تصوّر، وین تخیل لعبت است	تا تو طفلی، پس بدانت حاجت است 
202.26 * چون ز طفلی رست جان شد در وصال	فارغ از حس است و تصویر و خیال 
202.27 نیست محرم تا بگویم بی نفاق	تن زدم و الله أعلم بالوفاق 
202.28 مال و تن برفند، ریزان فنا	حق خریدارش، كه الله اشتری 
202.29 برفها، ز آن از ثمن، اولیستت	كه تو در شكی، یقینی نیستت 
202.30 وین عجب ظنی است در تو، ای مهین	كه نمی پرّد به بستان یقین 
202.31 هر گمان تشنۀ  یقین است، ای پسر	می زند اندر تزاید بال و پر
202.32 چون رسد در علم پس پر، پا شود	مر یقین را علم او پویا شود
202.33 زانكه هست اندر طریق مفتتن	علم كمتر از یقین و، فوق، ظن 
202.34 علم جویای یقین باشد، بدان	و آن یقین جویای دید است و عیان 
202.35 اندر ألهیكم بجو این را كنون	از پس كـلا پس لوْ تعلمون 
202.36 می كشد دانش به بینش ای علیم	گر یقین بودی، بدیدندی جحیم 
202.37 دید زاید، از یقین بی امتهال	آنچنان كز ظن همی زاید خیال 
202.38 اندر "ألهكم" بیان این ببین	كه شود علْم الْیقین عین الیقین 
202.39 از گمان و از یقین بالاترم	و ز ملامت بر نمی گردد سرم 
202.40 چون دهانم خورد از حلوای او	چشم روشن گشتم و بینای او
202.41 پا نهم گستاخ، چون خانه روم	پا نلرزانم، نه كورانه روم 
202.42 آنچه  گل را گفت حق، خندانش كرد	با دل من گفت و صد چندانش كرد
202.43 آنچه زد بر سرو و، قدش راست كرد	وآنچه از وی نرگس و نسرین بخورد
202.44 آنچه نی را كرد شیرین جان و دل	وآنچه خاكی یافت زآن نقش چگل 
202.45 آنچه ابرو را چنان طرّار ساخت	چهره را، گلگونه و گلنار ساخت 
202.46 مر زبان را داد صد افسون گری	وآنچه كان را داد زر جعفری 
202.47 چون در زرّادخانه باز شد	غمزه های چشم، تیر انداز شد
202.48 بر دلم زد تیر و سودائیم كرد	عاشق شكر و شكر خائیم كرد
202.49 عاشق آنم كه هر آن، آن  اوست	عقل و جان، جاندار یك مرجان اوست 
202.50 من نلافم، ور بلافم همچو آب	نیست در آتش كشی ام اضطراب 
202.51 چون بدزدم؟ چون حفیظ مخزن اوست	چون نباشم سخت رو؟ پشت من اوست 
202.52 هر كه از خورشید باشد پشت گرم	سخت رو باشد، نه بیم او را، نه شرم 
202.53 همچو روی آفتاب بی حذر	گشت رویش خصم سوز و پرده در
202.54 هر پیمبر سخت رو بد در جهان	یك سواره كوفت بر جیش شهان 
202.55 رو نگردانید از ترس و غمی	یك تنه، تنها بزد بر عالمی 
202.56 سخت رو شد، سنگ ثابت با رسوخ	او نترسد از جهان پر كلوخ 
202.57 كان كلوخ، از خشت زن، یك لخت شد	سنگ، از صنع خدایی سخت شد
202.58 گوسفندان گر برونند از حساب	ز انبهیشان كی بترسد آن قصاب ؟
202.59 كلكم راع  نبی چون راعی است	خلق مانند رمه، او ساعی است 
202.60 از رمه چوپان نترسد در نبرد	لیكشان حافظ بود از گرم و سرد
202.61 گر زند بانگی ز قهر او بر رمه	دان ز مهر است آن، كه دارد بر همه 
202.62 هر زمان گوید به گوشم بخت نو:	گر تو را غمگین كنم، غمگین مشو
202.63 من تو را غمگین و گریان زآن كنم	تا كت از چشم بدان پنهان كنم 
202.64 تلخ گردانم ز غمها خوی تو	تا بگردد چشم بد از روی تو
202.65 نی تو صیادی و جویای منی ؟	بنده و افكندۀ رای منی ؟
202.66 حیله اندیشی كه در من در رسی	در فراق و جستن من بیكسی 
202.67 چاره می جوید پی من، درد تو	می شنودم دوش آه سرد تو
202.68 می توانم هم، كه بی این انتظار	ره دهم، بنمایمت راه گذار
202.69 تا از این گرداب دوران وارهی	بر سر گنج  وصالم پا نهی 
202.70 لیك شیرینی و لذات مقر	هست بر اندازۀ رنج سفر
202.71 آنگه از شهر و ز خویشان بر خوری	كز غریبی رنج و محنتها بری
202.72 هر چه آسان یافتی آسان دهی	درد مشکل یاب را بر جان نهی 

203. تمثیل گریختن مومن و بی صبری او در بلا به اضطراب و بی قراری نخود بجوش در دیگ تا بیرون جهد و منع کدبانو
203.1 بشنو این تمثیل و قدر خود بدان	از بلاها رو مگردان ای جوان
203.2 در نخود بنگر که اندر دیگ چون	می جهد بالا چو شد ز آتش زبون 
203.3 هر زمانی می برآید وقت جوش	بر سر دیگ و برآرد صد خروش 
203.4 كه چرا آتش به من در میزنی ؟	چون خریدی، چون نگونم میكنی ؟
203.5 میزند كفلیز كدبانو كه نی	خوش بجوش و برمجه ز آتش كنی 
203.6 زآن نجوشانم كه مكروه منی	بلكه تا گیری تو ذوق و چاشنی 
203.7 تا غذا گردی، بیامیزی به جان	بهر خواری نیستت این امتحان 
203.8 آب میخوردی به بستان، سبز و تر	بهر این آتش بدست آن آبخور
203.9 رحمتش سابق بدست از قهر، زآن	تا ز رحمت گردد اهل امتحان 
203.10 رحمتش بر قهر از آن سابق شدست	تا كه سرمایۀ وجود آید به دست 
203.11 زانكه بی لذت نروید لحم و پوست	چون نروید، چه گدازد عشق دوست ؟
203.12 زآن تقاضا گر بیاید قهرها	تا كنی ایثار آن سرمایه را
203.13 باز لطف آید برای عذر او	كه بكردی غسل و برجستی ز جو
203.14 با نخود گوید: چریدی در بهار	رنج، مهمان تو شد، نیكوش دار
203.15 تا كه مهمان باز گردد شكر ساز	پیش شه گوید ز ایثار تو باز
203.16 تا به جای نعمتت منعم رسد	جمله نعمتها برد بر تو حسد
203.17 من خلیلم، تو پسر، پیش بچك	سر بنه، "إنی أرانی أذبحك" 
203.18 سر به پیش قهر نه، دل بر قرار	تا ببرم حلقت اسماعیل وار
203.19 سر ببرم، لیك این سر آن سریست	كز بریده گشتن و کشتن بریست 
203.20 لیك مقصودم از آن تعلیم توست	ای مسلمان، بایدت تسلیم جست 
203.21 ای نخود، میجوش اندر ابتلا	تا نه هستیّ و نه خود ماند تو را
203.22 اندر آن بستان اگر خندیده ای	تو  گل  بستان  جان و دیده ای 
203.23 گر جدا از باغ آب و گل شدی	لقمه گشتی، اندر احیا آمدی 
203.24 شو غذا و قوّت و اندیشه ها	شیر بودی، شیر شو در بیشه ها
203.25 از صفاتش رسته ای والله نخست	در صفاتش باز رو چالاك و چست 
203.26 ز ابر و خورشید و ز گردون آمدی	پس شدی اوصاف و، گردون برشدی 
203.27 آمدی در صورت باران و تاب	میروی اندر صفات مستطاب 
203.28 جزو شید و، ابر و، انجمها بدی	نفس و فعل و قول و فكرت ها شدی 
203.29 هستی حیوان شد از مرگ نبات	راست آمد اقتلونی یا ثقات 
203.30 چون چنین بردیست ما را بعد مات	راست آمد "إنّ فی قتلی حیات" 
203.31 فعل و قول صدق شد قوت ملك	تا بدین معراج شد سوی فلك 
203.32 آنچنان كان طعمه شد قوت بشر	از جمادی بر شد و، شد جانور
203.33 این سخن را ترجمۀ پهناوری	گفته آید در مقام دیگری 
203.34 كاروان دایم ز گردون میرسد	تا تجارت میكند، وا میرود
203.35 پس برو شیرین و خوش با اختیار	نی به تلخی و كراهت، دزد وار
203.36 زآن حدیث تلخ میگویم تو را	تا ز تلخیها فرو شویم تو را
203.37 ز آب سرد، انگور افسرده رهد	سردی و افسردگی بیرون نهد
203.38 تو ز تلخی چونكه دل پر خون شوی	پس ز تلخیها همه بیرون روی 
203.39 * آن زمان شیرین شوی همچون عسل	فارغ آئی گر به تو ریزند خل
203.40 * هر که او اندر بلا صابر نشد	مقبل این درگه فاخر نشد
203.41 سگ، شكاری نیست، او را طوق نیست	خام و ناجوشیده، جز بی ذوق نیست 

204. تمثیل صابر شدن مومن چون بر سرّ و منفعت بلا واقف شود
204.1 آن نخود گفت: ار چنین است، ای ستی	خوش بجوشم، یاریم ده راستی 
204.2 تو در این جوشش، چو معمار منی	كفچلیزم زن، كه بس خوش میزنی 
204.3 همچو پیلم، بر سرم زن زخم و داغ	تا نبینم خواب هندستان و باغ 
204.4 تا كه خود را در دهم در جوش من	تا رهی یابم در آن آغوش من 
204.5 زانكه انسان، در غنا طاغی شود	همچو پیل خواب بین، یاغی شود
204.6 پیل چون در خواب بیند هند را	پیلبان را نشنود، آرد دغا

205. عذر گفتن كدبانو با نخود و حكمت در جوش داشتن كدبانو نخود را
205.1 آن ستی گوید ورا كه: پیش از این	من چو تو بودم ز اجزای زمین 
205.2 چون بپوشیدم جهاز آذری	بس پذیرا گشتم و اندر خوری 
205.3 مدتی جوشیده ام اندر زمن	مدتی دیگر درون دیگ تن 
205.4 زین دو جوشش، قوّت حسها شدم	روح گشتم، پس تو را استا شدم 
205.5 در جمادی گفتمی ز آن میروی	تا شوی علم و صفات معنوی 
205.6 چون شدی تو روح، پس بار دگر	جوش دیگر كن، ز حیوانی گذر
205.7 از خدا میخواه تا زین نكته ها	در نلغزی و رسی در منتها
205.8 زانكه از قرآن بسی گمره شدند	ز آن رسن قومی درون چه شدند
205.9 مر رسن را نیست جرمی، ای عنود	چون تو را سودای سربالا نبود
205.10 * جانب آن عاشق بی خویش ران	که در آن مسجد چه کرد از امتهان

206. باقی قصۀ مهمان آن مسجد مهمان كش و ثبات و صدق او
206.1 آن غریب شهر سربالا طلب	گفت: میخسبم در این مسجد به شب 
206.2 مسجدا، گر كربلای من شوی	كعبۀ حاجت روای من شوی 
206.3 هین مرا بگذار، ای بگزیده دار	تا رسن بازی كنم منصور وار
206.4 گر شدید اندر نصیحت، جبرئیل	می نخواهد غوث در آتش، خلیل 
206.5 جبرئیلا رو، كه من افروخته	بهترم چون عود و عنبر سوخته 
206.6 جبرئیلا، گر چه یاری میكنی	چون برادر پاسداری میكنی 
206.7 ای برادر، من بر آذر چابكم	من نه آن جانم كه گردم بیش و كم 
206.8 جان حیوانی فزاید از علف	آتشی بود و چو هیزم شد تلف 
206.9 گر نگشتی هیزم، او مثمر بدی	تا ابد معمور و هم عامر بدی 
206.10 باد سوزان است این آتش بدان	پرتو آتش بود، نه عین آن 
206.11 عین آتش در اثیر آمد یقین	پرتو و سایۀ وی است اندر زمین 
206.12 لاجرم پرتو نپاید، ز اضطراب	سوی معدن باز میگردد شتاب 
206.13 قامت تو برقرار آمد به ساز	سایه ات كوته دمی، یك دم دراز
206.14 زانكه در پرتو نیابد كس ثبات	عكسها وا گشت سوی امهات 
206.15 هین دهان بر بند، فتنه لب گشاد	خشك آر، الله أعلم بالرشاد
206.16 * فتنه زاد و کرد عالم را خراب	شرق و غرب افتاد اندر اضطراب
206.17 * چون مراتب گشت دلها ننگ شد	هر یکی با دیگری در جنگ شد
206.18 * گفت و گو بسیار شد، خاموش شدم	مسئله تسلیم کردم، تن زدم
206.19 ور تو گوئی موجب فتنه چه بود	باز گویم گوش کن، چون غم فزود

207. ذكر خیال بد اندیشیدن قاصر فهمان
207.1 پیش از آن كاین قصه تا مخلص رسد	دود گندی آمد از اهل حسد
207.2 من نمی رنجم از این، لیك این لگد	خاطر ساده دلی را پی كند
207.3 خوش بیان كرد آن حكیم غزنوی	بهر محجوبان، مثال معنوی 
207.4 كه: ز قرآن گر نبیند غیر قال	این عجب نبود ز اصحاب ضلال 
207.5 كز شعاع آفتاب پر ز نور	غیر گرمی، می نیابد چشم كور
207.6 خربطی، ناگاه از خر خانه ای	سر برون آورد چون طعانه ای 
207.7 كاین سخن پست است، یعنی مثنوی	قصۀ پیغمبر است و پیروی 
207.8 نیست ذكر و بحث و اسرار بلند	كه دوانند اولیا زآن سو سمند
207.9 از مقامات تبتل تا فنا	پایه پایه تا ملاقات خدا
207.10 شرح و حد هر مقام و منزلی	كه به پر، زو بر پرد صاحب دلی 
207.11 * جمله سر تا سر فسانه است و فسون	کودکانه قصه، بیرون و درون
207.12 چون كتاب الله بیامد هم بر آن	این چنین طعنه زدند آن كافران 
207.13 كه اساطیر است و افسانۀ نژند	نیست تعمیقی و تحقیقی بلند
207.14 كودكان خرد فهمش میكنند	نیست جز امر پسند و ناپسند
207.15 * ذکر آدم گندم و ابلیس و مار	ذکر هود و باد و ابراهیم و نار
207.16 * ذکر نوح و کشتی و طوفان تن	ذکر کنعان و سر از خط تافتن
207.17 * ذكر یوسف، ذكر زلف پر خمش	ذكر یعقوب و زلیخا و غمش 
207.18 * ذکر اسمعیل و ذبح و جبرئیل	ذکر قصۀ کعبه و اصحاب فیل
207.19 * ذکر بلقیس و سلیمان و سبا	ذکر داود و زبور و اوریا
207.20 * ذکر طالوت و شعیب و صوم او	ذکر یونس، ذکر لوط و قوم او
207.21 * ذکر حمل مریم و نخل و مخاض	ذکر ذکریا و یحیی و ریاض
207.22 * ذکر صالح ناقه و تقسیم آب	ذکر ادریس و مناجات و جواب
207.23 * ذکر الیاس و عزیر و موت او	ذکر قارون و زمین رفتن فرو
207.24 * ذکر ایوب و صبوری در بلا	ذکر اسرائیلیان در تیه لا
207.25 * ذکر موسی و شجر طور و عصا	خلع نعلین و خطابات و عطا
207.26 * ذکر عیسی و عروجش بر سما	ذکر ذوالقرنین و خضر و ارمیا
207.27 * ذکر فضل احمد و خلق عظیم	که قمر از معجزاتش شد دو نیم
207.28 ظاهر است و هر كسی پی میبرد	كو بیان كه گم شود در وی خرد؟
207.29 گفت: اگر آسان نماید این به تو	این چنین یک سوره گو ای سخت رو
207.30 جنیان و انسیان و اهل كار	گو یكی آیت از این آسان بیار

208. تفسیر این خبر مصطفی علیه السلام كه "انّ للقرآن ظهرٌ و بطنٌ و لبطنه بطن إلی سبعة أبطن"
208.1 حرف قرآن را مدان كه ظاهریست	زیر ظاهر باطنی بس قاهریست 
208.2 زیر آن باطن یکی بطن دگر	خیره گردد اندر او فکر و نظر
208.3 زیر آن باطن یكی بطن سوم	كاندر او گردد خردها جمله گم 
208.4 بطن چارم از نبی خود كس ندید	جز خدای بی نظیر بی ندید
208.5 * همچنین تا هفت بطن ای بوالکرم	میشمر تو زین حدیث معتصم
208.6 رو، ز قرآن ای پسر ظاهر مبین	دیو آدم را نبیند غیر طین 
208.7 ظاهر قرآن چو شخص آدمیست	كه نقوشش ظاهر و جانش خفیست 
208.8 مرد را صد سال عمّ و خال او	یك سر موئی نبیند حال او

209. بیان آنكه رفتن انبیا و اولیا علیهم السلام به كوهها و غارها جهت پنهان كردن خویش نیست و جهت خوف و تشویش خلق نیست بلكه جهت ارشاد خلق است و تحریض بر انقطاع از دنیا به قدر ممكن
209.1 آنكه گویند: اولیا در كه روند	تا ز چشم مردمان پنهان بوند
209.2 پیش خلق، ایشان فراز صد  كه اند	گام خود بر چرخ هفتم مینهند
209.3 پس چرا پنهان شود، كه جو بود ؟	كاو ز صد دریا و  كه ز آن سو بود
209.4 حاجتش نبود به سوی  كه گریخت	كز پیش كرّۀ فلك صد نعل ریخت 
209.5 چرخ گردید و، ندید او گـردشان	تعزیت جامه بپوشید آسمان 
209.6 گر به ظاهر آن پری پنهان بود	آدمی پنهان تر از پریان بود
209.7 نزد عاقل ز آن پری كه مضمر است	آدمی صد بار خود پنهان تر است 
209.8 آدمی نزدیك عاقل چون خفیست	چون بود آدم؟ كه در غیب او صفیست

210. تشبیه صورت اولیا و صورت كلام اولیا به صورت عصای موسی و صورت افسون  عیسی علیهم السلام
210.1 آدمی همچون عصای موسی است	آدمی همچون فسون عیسی است 
210.2 در كف حق، بهر داد و بهر زین	قلب مومن هست بین الاصبعین 
210.3 ظاهرش چوبی، ولیكن پیش او	كون، یك لقمه، چو بگشاید گلو
210.4 تو مبین ز افسون عیسی حرف و صوت	آن ببین كز وی گریزان گشت موت 
210.5 تو مبین ز افسونش آن لهجات پست	آن نگر كه مرده برجست و نشست 
210.6 تو مبین مر آن عصا را سهل یافت	آن ببین كه بحر اخضر را شكافت 
210.7 تو ز دوری دیده ای چتر سیاه	یك قدم پا پیش نه، بنگر سپاه 
210.8 تو ز دوری می نبینی غیر گرد	اندكی پیش آ، ببین در گرد مرد
210.9 دیده ها را گـرد او روشن كند	كوهها را مردی او بر كند

211. تفسیر یا جبال أوّبی معه و الطّیر
211.1 چونکه موسی بر شد از اقصای دشت	كوه طور از مقدمش رقاص گشت 
211.2 روی داود از فرش تابان شده	كوهها اندر پیش نالان بده 
211.3 كوه با داود گشته همرهی	هر دو مطرب مست در عشق شهی 
211.4 یا جـبال أوّبی امر آمده	هر دو هم آواز و هم پرده شده 
211.5 گفت: داودا، تو هجرت دیده ای	بهر من از همدمان ببریده ای 
211.6 ای غریب فرد بی مونس شده	آتش شوق از دلت شعله زده 
211.7 مطربان خواهی و، قوال و ندیم	كوهها را پیشت آرد آن قدیم 
211.8 تا که قوّالی و سرنائی كنند	جمله پیشت باد پیمائی كنند
211.9 تا بدانی ناله چون  كه را رواست	بی لب و دندان ولی را ناله هاست 
211.10 نغمۀ اجزای آن صافی جسد	هر دمی در گوش حسش میرسد
211.11 همنشینان نشنوند او بشنود	ای خنك جان كاو به غیبش بگرود
211.12 بنگرد صد گفت وگو در خویش او	همنشینش زآن نبرده هیچ بو
211.13 صد سؤال و صد جواب اندر دلت	میرسد از لامكان تا منزلت 
211.14 بشنوی تو، نشنود زآن گوش کس	گر به نزدیك تو آرد گوش بس

212. جواب طعنه زنندۀ مثنوی از قصور فهم خود
212.1 گیرم ای كر، خود تو آن را نشنوی	چون مثالش دیده ای، چون نگروی؟ 
212.2 ای سگ طاعن، تو عوعو میكنی	طعن قرآن را برون شو میكنی 
212.3 این نه آن شیر است كز وی جان بری	یا ز پنجۀ قهر او ایمان بری 
212.4 تا قیامت میزند قرآن ندا	کای گروه جهل را گشته فدا
212.5 مر مرا افسانه می پنداشتید	تخم طعن و كافری میكاشتید
212.6 خود بدیدید ای خسان  طعنه زن	كه شما بودید افسانۀ زمن 
212.7 * تا بدیدید، ای که طعنه میزدید	که شما فانی و افسانه بدید
212.8 من كلام حقم و قائم به ذات	قوت جان  جان و یاقوت زكات 
212.9 نور خورشیدم، فتاده بر شما	لیك از خورشید ناگشته جدا
212.10 نك منم ینبوع  آن آب حیات	تا رهانم عاشقان را از ممات 
212.11 گر چنان گند، آزتان ننگیختی	جرعه ای بر کوزه تان حق ریختی 
212.12 نی بگیرم گفت و پند آن حكیم	دل نگردانم ز هر قولی سقیم 
212.13 * تا بیاید درد من از او دوا	فارغ آیم من ز هر طعنی جدا

213. مثل زدن در رمیدن كرّۀ اسب از خوردن آب و سبب شخولیدن سایسان
213.1 آنكه فرمودست او اندر خطاب	كرّه و مادر همی خوردند آب 
213.2 می شخولیدند هر دم آن نفر	بهر اسبان، كه هلا هین آب خور
213.3 آن شخولیدن به كرّه میرسید	سر همی برداشت وز خور میرمید
213.4 مادرش پرسید: كای كرّه چرا	میرمی هر ساعتی زین استقا ؟
213.5 گفت كره: می شخولند این گروه	ز اتفاق بانگشان دارم شكوه 
213.6 پس دلم میلرزد، از جا میرود	ز اتفاق نعره، خوفم میرسد
213.7 گفت مادر: تا جهان بوده ست این	كار افزایان بدند اندر زمین 
213.8 هین تو كار خویش كن ای ارجمند	زود، كایشان ریش خود بر میكنند
213.9 وقت تنگ و، میرود آب فراخ	پیش از آن كز هجر گردی شاخ شاخ 
213.10 شهره كاریزیست پر آب حیات	آب كش، تا بر دمد از تو نبات 
213.11 آب خضر از جوی نطق اولیا	می خوریم، ای تشنۀ غافل بیا
213.12 گر نبینی آب، كورانه به فن	سوی جو آور، سبو در جوی زن 
213.13 چون شنیدی: كاندر این جو آب هست	كور را تقلید باید كار بست 
213.14 جو فرو بر، مشك آب اندیش را	تا گران بینی تو مشك خویش را
213.15 چون گران دیدی، شوی تو مستدل	رست از تقلید خشك، آنگاه دل 
213.16 گر نبیند كور آب جو عیان	لیك داند چون سبو گردد گران 
213.17 كه ز جو اندر سبو آبی برفت	كاین سبك بود و گران شد ز آب زفت 
213.18 زانكه هر بادی مرا درمیربود	باد، می نربایدم، ثقلم فزود
213.19 مر سفیهان را رباید هر هوا	زانكه نبودشان گرانیّ قوی  
213.20 كشتی بی لنگر آمد مرد شر	كه ز باد كژ نیابد او حذر
213.21 لنگر عقل است، عاقل را امان	لنگری در یوزه كن از عاقلان 
213.22 کاو مددهای خرد، چون در ربود	از خزینۀ درّ آن دریای جود
213.23 زین چنین امداد، دل پر فن شود	بجهد از دل، چشم هم روشن شود
213.24 زانكه نور از دل بر این دیده نشست	تا چو دل شد، دیدۀ تو عاطل است 
213.25 دل چو بر انوار  عقل پیر زد	ز آن نصیبی هم به دو دیده دهد
213.26 پس بدان، كآب مبارك ز آسمان	وحی دلها باشد و صدق بیان 
213.27 ما چو آن كرّه، هم آب جو خوریم	سوی آن وسواس طاعن ننگریم 
213.28 پیرو پیغمبرانی، ره سپر	طعنۀ خلقان، همه بادی شمر
213.29 آن خداوندان كه ره طی كرده اند	گوش وا بانگ سگان كی كرده اند ؟

214. بقیۀ ذكر آن مهمان  مسجد مهمان كش
214.1 باز گو، كان پاك باز شیر مرد	اندر آن مسجد چه بنمود و چه كرد ؟
214.2 خفته در مسجد، خود او را خواب كو؟	مرد غرقه گشته، چون خسبد به جو ؟
214.3 خواب، مرغ و ماهیان باشد همی	عاشقان را زیر، غرقاب غمی 
214.4 نیم شب آواز با هولی رسید	كایم، آیم بر سرت، ای مستفید
214.5 پنج كرّت این چنین آواز سخت	میرسید و دل همی شد لخت لخت 

215. تفسیر آیه و أجْلبْ علیهمْ بخیلك و رجلك
215.1 تو چو عزم دین كنی با اجتهاد	دیو، بانگت بر زند اندر نهاد
215.2 كه مرو زآن سو، بیندیش ای غوی	كه اسیر رنج و درویشی شوی 
215.3 بی نوا گردی، ز یاران وا بری	خوار گردی و پشیمانی خوری 
215.4 تو ز بیم بانگ آن دیو لعین	واگریزی در ضلالت از یقین 
215.5 كه هلا، فردا و پس فردا مراست	راه دین پویم، كه مهلت پیش ماست 
215.6 مرگ بینی باز، كاو از چپ و راست	می كشد همسایه را تا بانگ خاست 
215.7 باز عزم دین كنی از بیم جان	مرد سازی خویشتن را یك زمان 
215.8 پس سلح بر بندی از علم و حكم	كه من از خوفی نیارم پای كم 
215.9 باز بانگی بر زند بر تو ز مكر	كه بترس و باز گرد از تیغ فقر
215.10 باز بگریزی ز راه روشنی	آن سلاح علم و فن را بفكنی 
215.11 سالها او را به بانگی بنده ای	در چنین ظلمت نمد افكنده ای 
215.12 هیبت بانگ شیاطین خلق را	بند كرده ست و گرفته حلق را
215.13 تا چنان نومید شد جانشان ز نور	كه روان كافران ز اهل قبور
215.14 این شكوه بانگ آن ملعون بود	هیبت بانگ خدائی چون بود ؟
215.15 هیبت باز است بر كبك نجیب	مر مگس را نیست ز آن هیبت نصیب 
215.16 زآنكه نبود باز صیاد مگس	عنكبوتان می مگس گیرند و بس 
215.17 عنكبوت دیو، بر تو چون ذباب	كرّ و فرّ دارد، نه بر كبك و عقاب 
215.18 بانگ دیوان، گله بان اشقیاست	بانگ سلطان، پاسبان اولیاست 
215.19 تا نیامیزد بدین دو بانگ دور	قطره ای از بحر  خوش با بحر  شور

216. رسیدن بانگ طلسم نیم شب مهمان مسجد را
216.1 بشنو اكنون قصۀ آن بانگ سخت	كه نرفت از جا بدان، آن نیك بخت 
216.2 گفت: چون ترسم؟ چو هست آن طبل عید	تا دهل ترسد كه زخم او را رسید
216.3 ای دهلهای تهی پر ز کوب	قسمتان از عید، چون شد زخم چوب ؟
216.4 شد قیامت عید و بی دینان دهل	ما چو اهل عید خندان، همچو گل 
216.5 بشنو اكنون این دهل چون بانگ زد	دیگ دولتبا چگونه می پزد
216.6 چونكه بشنود آن دهل آن مرد دید	گفت: چون ترسد دلم از طبل عید؟
216.7 گفت با خود: هین ملرزان دل، كز این	مرد جان  بد دلان  بی یقین 
216.8 وقت آن آمد كه حیدروار من	ملك گیرم، یا بپردازم بدن 
216.9 برجهید و بانگ بر زد: كای كیا	حاضرم، اینك اگر مردی بیا
216.10 در زمان بشكست ز آواز آن طلسم	زر همی ریزید هر سو قسم قسم 
216.11 ریخت چندان زر كه ترسید آن پسر	تا بگیرد زر ز پری راه در
216.12 * پر شد آن مسجد ز زر هر جایگاه	مرد حیران شد ز تقدیر اله
216.13 بعد از آن برخاست آن شیر عتید	تا سحرگه زر به بیرون میكشید
216.14 دفن میكرد و همی آمد به زر	با جوال و توبره بار دگر
216.15 گنجها بنهاد آن جانباز از آن	كوری ترسانی و واپس خزان 
216.16 این زر ظاهر به خاطر آمده ست	در دل هر كور دور  زر پرست 
216.17 كودكان کاسه سفالین بشكنند	نام زر بنهند و در دامن كنند
216.18 اندر آن بازی چو گوئی نام زر	آن كند در خاطر كودك گذر
216.19 بل زر مضروب ضرب ایزدی	كاو نگردد كاسد، آمد سرمدی 
216.20 آن زری، كاین زر، از آن زر، تاب یافت	گوهر و تا بندگی و آب یافت 
216.21 آن زری كه دل از او گردد غنی	غالب آمد بر قمر در روشنی 
216.22 شمع بود آن مسجد و پروانه او	خویشتن درباخت آن پروانه خو
216.23 سوخت پرّش را، ولیكن ساختش	بس مبارك آمد آن انداختش 
216.24 همچو موسی بود آن مسعود بخت	كاتشی دید او به سوی آن درخت 
216.25 چون عنایتها بر او موفور بود	نار می پنداشت، وآن خود نور بود
216.26 مرد حق را چون ببینی ای پسر	تو گمان داری بر او نار  بشر
216.27 تو ز خود میآئی و آن در تو است	نار و خار  ظن  باطل، این سو است 
216.28 او درخت موسی است و پر ضیا	نور خوان، نارش مخوان، باری بیا
216.29 نی فطام این جهان ناری نمود ؟	سالكان رفتند، آن خود نور بود
216.30 پس بدان، كه شمع دین بر میشود	این نه همچون دیگر آتشها بود
216.31 این نماید نور و، سوزد یار را	و آن به صورت نار و،  گل زوار را
216.32 این چو سازنده، ولی سوزنده ای	و آن، گه وصلت، دل افروزنده ای 
216.33 شكل شعله، نور  پاك سازوار	حاضران را نور و، دوران را چو نار
216.34 * حاضران از غائبان خوشحال تر	غائبان را نیست توفیق خبر
216.35 * این سخن را نیست پایانی پدید	گو حدیث عاشق و صدر مجید

217. ملاقات آن عاشق با صدر جهان
217.1 آن بخاری نیز خود بر شمع زد	گشته بود از عشقش آسان آن كبد
217.2 آه سوزانش سوی گردون شده	در دل صدر جهان مهر آمده 
217.3 گفته با خود در سحرگه: كای احد	حال  آن آوارۀ ما چون بود ؟
217.4 او گناهی كرد و ما دیدیم، لیك	رحمت ما را نمیدانست نیك 
217.5 خاطر مجرم ز ما ترسان شود	لیك صد امید در ترسش بود
217.6 من بترسانم وقیح یاوه را	آن كه ترسد، من چه ترسانم و را ؟
217.7 بهر دیگ سرد آذر میرود	نی بدان كه، جوشش از سر میرود
217.8 ایمنان را من بترسانم به خلم	خائفان را ترس بردارم به حلم 
217.9 پاره دوزم، پاره در موضع نهم	هر كسی را شربت اندر خور دهم 
217.10 هست سرّ مرد چون بیخ درخت	ز آن بروید برگهاش از چوب سخت 
217.11 در خور آن بیخ رسته برگها	در درخت و در نفوس و در نهی 
217.12 بر فلك برهاست ز اشجار وفا	اصلها ثابت و فرعه فی السما
217.13 چون برست از عشق، پر بر آسمان	چون نروید در دل صدر جهان ؟
217.14 موج میزد در دلش عفو گنه	كه ز هر دل تا دل آمد روزنه 
217.15 كه ز دل تا دل یقین روزن بود	نی جدا و دور چون دو تن بود
217.16 متصل نبود سفال دو چراغ	نورشان ممزوج باشد در مساغ 
217.17 هیچ عاشق خود نباشد وصل جو	كه نه معشوقش بود جویای او
217.18 لیك عشق عاشقان، تن زه كند	عشق معشوقان، خوش و فربه كند
217.19 چون در این دل برق  مهر  دوست جست	اندر آن دل دوستی میدان كه هست 
217.20 در دل تو مهر حق چون شد دو تو	هست حق را بی گمانی، مهر تو
217.21 هیچ بانگ كف زدن آید به در ؟	از یكی دست تو، بی دستی دگر ؟
217.22 تشنه مینالد كه: کو آب گوار ؟	آب هم نالد كه: كو آن آب خوار ؟
217.23 جذب آب است این عطش در جان ما	ما از آن  او و، او هم زآن ما
217.24 حكمت حق در قضا و در قدر	كرد ما را عاشقان همدگر
217.25 جمله اجزای جهان ز آن حكم  پیش	جفت جفت و، عاشقان  جفت خویش 
217.26 هست هر جزوی ز عالم جفت خواه	راست همچون كهربا و برگ كاه 
217.27 آسمان گوید زمین را مرحبا	با توام چون آهن و آهن ربا
217.28 آسمان، مرد و زمین زن، در خرد	هر چه آن انداخت، این میپرورد
217.29 چون نماند گرمی اش، بفرستد او	چون نماند ترّی اش، نم بدهد او
217.30 برج خاكی، خاك ارضی را مدد	برج آبی، ترّیش اندر دهد
217.31 برج بادی، ابر سوی او برد	تا بخارات وخم را بر كشد
217.32 برج آتش، گرمی خورشید از او	همچو تابۀ سرخ، ز آتش پشت و رو
217.33 هست سرگردان فلك اندر زمن	همچو مردان گرد مكسب، بهر  زن 
217.34 وین زمین كدبانوئی ها میكند	بر ولادات و رضاعش میتند
217.35 پس زمین و چرخ را دان هوشمند	چونكه كار هوشمندان میكنند
217.36 گر نه از هم، این دو دل، بر می مزند	پس چرا چون جفت در هم می خزند ؟
217.37 بی زمین كی  گل بروید وارغوان ؟	پس چه زاید ز آب و تاب آسمان ؟
217.38 بهر آن میل است در ماده به نر	تا بود تكمیل كار همدگر
217.39 میل اندر مرد و زن، حق ز آن نهاد	تا بقا یابد جهان زین اتحاد
217.40 میل هر جزوی به جزوی هم نهد	ز اتحاد هر دو تولیدی زهد
217.41 شب چنین با روز اندر اعتناق	مختلف در صورت، اما اتفاق 
217.42 روز و شب ظاهر، دو ضدّ و دشمنند	لیك هر دو یك حقیقت می تنند
217.43 هر یكی خواهان دگر را همچو خویش	از پی تكمیل فعل و كار خویش 
217.44 زانكه بی شب دخل نبود طبع را	پس چه اندر خرج آرد روزها ؟

218. جذب هر عنصری جنس خود را كه در تركیب آدمی محتبس شده است به غیر جنس
218.1 خاك گوید خاك تن را: باز گرد	ترك جان گو، سوی ما آ، همچو گرد
218.2 جنس مائی، پیش ما اولیتری	به كه زآن تن وارهی، وز آن  تری 
218.3 گوید: آری لیك من پا بسته ام	گر چه همچون تو، ز هجران خسته ام 
218.4 ترّی تن را بجویند آبها	كای تری، بازا  ز غربت سوی ما
218.5 گرمی تن را همی خواند اثیر	كه ز ناری، راه اصل خویش گیر
218.6 هست هفتاد و دو علت در بدن	از كششهای عناصر، بی رسن 
218.7 علت آید تا بدن را بگسلد	تا عناصر همدگر را واهلد
218.8 چار مرغند این عناصر، بسته پا	مرگ و رنجوری و علت، پا گشا
218.9 پایشان از همدگر چون باز كرد	مرغ هر عنصر، یقین پرواز كرد
218.10 جذبۀ این اصلها و فرعها	هر دمی رنجی نهد در جسم ما
218.11 تا كه این تركیبها را بر درد	مرغ هر جزوی به اصل خود پرد
218.12 حكمت حق، مانع آید زین عجل	جمعشان دارد به صحت تا اجل 
218.13 گوید: ای اجزا، اجل مشهود نیست	پر زدن، پیش از اجلتان سود نیست 

219. منجذب شدن جان نیز به عالم ارواح و تقاضا و میل او به مقر خود و منقطع شدن از اجزای اجسام كه  كندۀ پای باز  روح اند
219.1 چونكه هر جزوی بجوید ارتفاق	چون بود جان عزیز اندر فراق ؟
219.2 گوید: ای اجزای پست فرشی ام	غربت من تلخ تر، من عرشی ام 
219.3 میل تن در سبزه و آب روان	زآن بود كه اصل او آمد از آن 
219.4 میل جان اندر حیات و در حی است	زانكه جان لامكان، اصل وی است 
219.5 میل جان، در حكمت است و در علوم	میل تن، در باغ و راغ است و كروم 
219.6 میل جان، اندر ترقیّ و شرف	میل تن، در كسب اسباب علف 
219.7 میل و عشق آن شرف هم، سوی جان	زین یحب را و، یحبون را بدان 
219.8 گر بگویم شرح این بی حد شود	مثنوی هفتاد من كاغذ شود
219.9 حاصل آنكه، هر كه او طالب بود	جان مطلوبش بر او راغب بود
219.10 آدمی، حیوان، نباتی و جماد	هر مرادی، عاشق هر بی مراد
219.11 بی مرادان، بر مرادی می تنند	و آن مرادان جذب ایشان می كنند
219.12 لیك میل عاشقان لاغر كند	میل معشوقان خوش و با فر كند
219.13 عشق معشوقان، دو رخ افروخته	عشق عاشق، جان او را سوخته 
219.14 كهربا، عاشق به شكل بی نیاز	كاه می كوشد در آن راه دراز
219.15 این رها كن، عشق آن بسته دهان	تافت اندر سینۀ صدر جهان 
219.16 دود آن عشق و، غم آتشكده	رفته در مخدوم، او مشفق شده 
219.17 لیكش از ناموس و، پوش و، آب رو	شرم می آمد، كه واجوید از او
219.18 رحمتش، مشتاق آن مسكین شده	سلطنت زین لطف، مانع آمده 
219.19 عقل حیران: كاین عجب او را كشید!	یا كشش  زآن سو، بدین جانب رسید!
219.20 ترك جلدی كن، كز این ناواقفی	لب ببند الله أعلم بالخفی
219.21 * لب ببندم هر دمی زینسان سخن	توبه آرم هر زمان صد بار من 
219.22 کاین سخن را بعد از این مدفون كنم	آن كشنده می كشد، من چون كنم ؟ 
219.23 كیست آن كت می كشد؟ ای معتنی	آنكه می نگذاردت كه دم زنی ؟ 
219.24 صد عزیمت میكنی بهر سفر	می كشاند مر تو را جای دگر
219.25 زآن بگرداند بهر سو آن لگام	تا خبر یابد ز فارس، اسب خام 
219.26 اسب زیرك سار، زآن نیكو پی است	كاو همی داند كه فارس بر وی است 
219.27 او دلت را بر دو صد سودا ببست	بی مرادت كرد و، پس دل را شكست 
219.28 چون شكست او بال  آن رای نخست	چون نشد  هستی بال اشكن  درست ؟
219.29 چون قضایش حبل تدبیرت سكـست	چون نشد بر تو قضای آن درست ؟ 

220. فسخ عزایم و نقضها جهت با خبر كردن آدمی را از آن كه مالك و قاهر اوست و گاه گاه عزم  او را فسخ ناكردن و نافذ داشتن تا طمع، او را بر عزم كردن دارد، تا باز عزمش را بشكند، تا تنبیه بر تنبیه بود
220.1 عزمها و قصدها در ماجرا	گاه گاهی راست می آید تو را
220.2 تا به طمع آن، دلت نیت كند	بار دیگر نیتت را بشكند
220.3 ور بكلی، بی مرادت داشتی	دل شدی نومید، امل كی كاشتی ؟
220.4 ور نگاریدی امل، از عوری اش	كی شدی پیدا بر او مقهوری اش ؟
220.5 عاقلان از بی مرادیهای خویش	با خبر گشتند از مولای خویش 
220.6 بی مرادی شد قلاووز بهشت	حفت الجنة شنو، ای خوش سرشت 
220.7 كه مراداتت همه اشكسته پاست	پس كسی باشد، كه كام او رواست 
220.8 پس شدند اشكسته اش آن صادقان	لیك كو خود آن شكست عاشقان ؟ 
220.9 عاقلان اشكسته اش از اضطرار	عاشقان اشكسته با صد اختیار
220.10 عاقلانش بندگان بندی اند	عاشقانش شكریّ و قندی اند
220.11 "ائتیا كرها" مهار عاقلان	"ائتیا طوعا" بهار بی دلان 

221. نظر كردن پیغامبر علیه الصلاة و السلام به اسیران و تبسم كردن و گفتن كه: عجبت من قوم یجرون إلی الجنة بالسلاسل و الأغلال
221.1 دید پیغمبر یكی جوق  اسیر	كه همی بردند و ایشان در نفیر
221.2 دیدشان در بند، آن آگاه شیر	می نظر كردند در وی، زیر زیر
221.3 تا همی خائید هر یك از غضب	بر رسول صدق، دندانها و لب 
221.4 زهره نی با آن غضب، كه دم زنند	زانكه در زنجیر قهر  ده من اند
221.5 می كشاندشان موكل سوی شهر	می برد از كافرستانشان به قهر
221.6 نی فدائی می ستاند، نی زری	نی شفاعت می رسد از سروری 
221.7 "رحمت عالم" همی گویند و، او	عالمی را می برد حلق و گلو
221.8 با هزار انكار میرفتند راه	زیر لب طعنه زنان بر كار  شاه 
221.9 چاره ها كردیم و اینجا چاره نیست	خود دل این مرد، كم از خاره نیست 
221.10 ما هزاران مرد شیر الب ارسلان	با دو سه عریان سست نیم جان 
221.11 این چنین درمانده ایم، از كژ رویست	یا ز اخترهاست، یا خود جادوئیست 
221.12 بخت ما را بر درید آن بخت او	تخت ما شد سر نگون از تخت او
221.13 كار او از جادوئی گر گشت زفت	جادوئی كردیم ما هم، چون نرفت ؟ 

222. تفسیر این آیة كه إنْ تسْتفْتحوا فقدْ جاءكم الْفتْح الآیة، طاعنان می گفتید كه از ما و محمد (ص) آن كه حق است فتح و نصرتش بده و این بدان می گفتید که گمان داشتند که خود بر حقید و طالب حق بیغرض اكنون محمد (ص) منصور شد
222.1 از بتان و از خدا درخواستیم	كه  بكـن ما را، اگر ناراستیم 
222.2 وآنكه حق و راست است، از ما و او	نصرتش ده، نصرت او را بجو
222.3 این دعا بسیار كردیم و صلات	پیش لات و، پیش عزی و منات 
222.4 كه: اگر حق است او، پیداش كن	ور نباشد حق، زبون ماش كن 
222.5 چونكه وا دیدیم، او منصور بود	ما همه ظلمت بدیم، او نور بود
222.6 این جواب ماست، كانچه خواستید	گشت پیدا كه شما ناراستید
222.7 باز این اندیشه را از فكر خویش	كور میكردند و دفع از ذكر خویش 
222.8 كاین تفكرمان هم از ادبار رست	كه صواب او شود در دل درست 
222.9 خود چه شد گر غالب آمد چند بار؟	هر كسی را غالب آرد روزگار
222.10 ما هم از ایام، بخت آور شدیم	بارها بر وی مظفر آمدیم 
222.11 باز میگفتند: اگر چه او شكست	چون شكست ما نبود او زشت و پست 
222.12 زآنكه بخت نیك او را در شكست	داد صد شادیّ پنهان، زیر  دست 
222.13 كاو به اشكسته نمی مانست هیچ	كه نه غم بودش در آن، نی پیچ پیچ 
222.14 چون نشان مومنان مغلوبی است	لیك در اشكست مومن خوبی است 
222.15 گر تو مشك و عنبری را بشكنی	عالمی از فیح ریحان پر كنی 
222.16 ور شكستی ناگهان سرگین خر	خانه ها پر گند گردد سر به سر
222.17 که  کند خود مشک با سرگین قیاس؟	آب را با بول و، اطلس با پلاس

223. سر آنكه بیمراد باز گشتن رسول علیه السلام از حدیبیه حق تعالی لقب آن فتح كرد كه إنّا فتحْنا لک فتحا مبینا به صورت غلق بود و به معنی فتح چنانكه شكستن مشك بظاهر شكستن است و بمعنی درست كردن است مشكی او را و تكمیل فواید اوست
223.1 * وقت واگشت حدیبیه رسول	* در تفکر بود و غمگین و ملول
223.2 ناگهان آمد ز حق شمع رسل* 	دولت إنّا فتحْنا زد دهل 
223.3 آمدش پیغام از دولت كه: رو	تو ز منع این ظفر غمگین مشو
223.4 كاندر این خواری بنقدت فتحهاست	نك فلان قلعه، فلان بقعه تو راست 
223.5 بنگر آخر، چونكه واگردید تفت	بر قریظه و بر نضیر از وی چه رفت 
223.6 قلعه ها هم گرد آن بر بقعه اش	شد مسلم، و ز غنایم گشت خوش
223.7 ور نباشد آن، تو بنگر، كاین فریق	پر غم و رنجند و مفتون و عشیق 
223.8 زهر  خواری را چو شكر میخورند	خار  غمها را، چو اشتر میچرند
223.9 بهر  عین غم، نه از بهر فرج	این تسافل پیش ایشان چون درج 
223.10 آنچنان شادند اندر قعر چاه	كه همی ترسند از تخت و كلاه 
223.11 * در فقیری هر یکی صد شهریار	در خزان فاقه، صد همچون بهار
223.12 هر كه با دلبر بود او همنشین	فوق گردون است، نی زیر زمین 

224. تفسیر این خبر كه مصطفی علیه السلام فرمود لا تفضلونی علی یونس بن متی
224.1 گفت پیغمبر كه: معراج مرا	نیست بر معراج یونس اجتبا
224.2 آن  من بالا و آن  او بشیب	زانكه قـرب حق برون است از حسیب 
224.3 قرب، نی بالا و پائین رفتن است	قرب حق، از قید هستی رستن است 
224.4 نیست را چه جای بالای است و زیر ؟	نیست را نه زود و، نه دورست و دیر
224.5 كارگاه صنع حق در نیستیست	غرّۀ هستی، چه دانی نیست چیست ؟
224.6 حاصل این اشكست ایشان ای كیا	می نماند هیچ با اشكست ما
224.7 آنچنان شادند در ذلّ و تلف	همچو ما در وقت اقبال و شرف 
224.8 برگ بی برگی همه اقطاع اوست	فقر و خواریش، افتخارست و علوست 
224.9 آن یكی گفت: ار چنان است آن فرید	چون بخندید او كه ما را بسته دید ؟
224.10 چونكه او مبدل شدست و شادی اش	نیست زین زندان، کنون آزادیش 
224.11 پس به قهر دشمنان، چون شاد شد؟	چون از این فتح و ظفر پر باد شد؟
224.12 شاد شد جانش كه بر شیران نر	یافت آسان نصرت و فتح و ظفر
224.13 پس بدانستیم، كاو آزاد نیست	جز به دنیا، دل خوش و دل شاد نیست 
224.14 ور نه چون خندد؟ كه اهل آن جهان	بر بد و نیكند، مشفق، مهربان 

225. آگاه شدن پیغامبر (ص) از طعن ایشان بر شماتت او
225.1 این بمنگیدند در زیر زبان	آن اسیران با هم اندر بحث آن 
225.2 تا موكل نشنود، در ما جهد	خوش سخن در گوش آن سلطان نهد
225.3 گر چه نشنید آن موكل آن سخن	رفت در گوشی كه آن بد "من لدن" 
225.4 بوی پیراهان  یوسف را ندید	آن كه حافظ بود و، یعقوبش شنید
225.5 آن شیاطین بر عنان آسمان	نشنوند آن سرّ  لوح غیب دان 
225.6 آن محمد خفته و تكیه زده	آمده سرّ، گرد او گردان شده 
225.7 او خورد حلوا كه روزیش است باز	آن نه، كانگشتان او باشد دراز
225.8 نجم ثاقب، گشته حارس، دیو ران	كه بهل دزدی، ز احمد سرّ ستان 
225.9 ای دو دیده سوی دكان از پگاه	هین به مسجد رو، بجو رزق از اله 

226. فهم کردن رسول علیه السلام ضمیر اسیران را
226.1 پس رسول آن گفتشان را فهم كرد	گفت: آن خنده نبودم از نبرد
226.2 مرده اند ایشان و پوسیدۀ فنا	مرده كشتن نیست مردی پیش ما
226.3 خود كیند ایشان؟ كه مه گردد شكاف	چونكه من پا بفشرم اندر مصاف 
226.4 آنگهی كازاد بودیت و مكین	مر شما را بسته میدیدم چنین 
226.5 ای بنازیده به ملك و خانمان	نزد عاقل، اشتری بر نردبان 
226.6 نافتاده شخص را از بام طشت	پیش چشمم  كلّ آت آت گشت 
226.7 بنگرم در غوره، می  بینم عیان	بنگرم در نیست، شیّ بینم عیان 
226.8 بنگرم سرّ، عالمی بینم نهان	آدم و حوا نرسته از جهان 
226.9 مر شما را وقت ذرات أ لسْت	دیده ام پا بسته و منكوس و پست 
226.10 از حدوث آسمان  بی عمد	آنچه دانسته بدم افزون نشد
226.11 من شما را سر نگون میدیده ام	پیش از آن، كز آب و گل بالیده ام 
226.12 نو ندیدم تا كنم شادی بدان	این همی دیدم در آن اقبالتان 
226.13 بستۀ قهر خفی، آنگه چه قهر	قند میخوردید و در وی درج زهر
226.14 این چنین قندی پر از زهر، ار عدو	خوش بنوشد، چت حسد آید بر او؟
226.15 با نشاط آن زهر میكردید نوش	مرگتان خفیه گرفته هر دو گوش 
226.16 من نمیكردم غزا از بهر آن	تا ظفر یابم، فرو گیرم جهان 
226.17 كاین جهان، جیفه ست و، مردار و رخیص	بر چنین مردار چون باشم حریص؟ 
226.18 سگ نیم تا پرچم مرده كـنم	عیسی ام، آیم كه تا زنده اش كنم 
226.19 زآن همی كردم صفوف جنگ چاك	تا رهانم مر شما را از هلاك 
226.20 ز آن نمی برم گلوهای بشر	تا مرا باشد كـر و فرّ و حشر
226.21 ز آن همی برّم گلویی چند تا	ز آن گلوها عالمی یابد رها
226.22 كه شما پروانه وار از جهل خویش	پیش آتش میكنید این حمله كیش 
226.23 من همی رانم شما را همچو مست	از در افتادن در آتش، با دو دست 
226.24 آنكه خود را فتحها پنداشتید	تخم منحوسی خود میكاشتید
226.25 یكدگر را جدّ جدّ میخواندید	سوی اژدرها فرس میراندید
226.26 قهر میكردید و، اندر عین قهر	خود شما مقهور  قهر   شیر  دهر

227. بیان آن كه طاغی در عین قاهری مقهور است و در عین منصوری مأسور
227.1 دزد، قهر خواجه كرد و زر كشید	او بدان مشغول بد، والی رسید
227.2 گر ز خواجه آن زمان بگریختی	كی بر او والی حشر انگیختی ؟
227.3 قاهریّ دزد، مقهوریش بود	زانكه قهر او سر او را ربود
227.4 غالبی، بر خواجه، دام او شود	تا رسد والیّ و، بستاند قود
227.5 ای كه تو بر خلق چیره گشته ای	در نبرد و غالبی آغشته ای 
227.6 آن به قاصد منهزم كردستشان	تا تو را در حلقه می آرد كشان 
227.7 هین عنان در كش پی این منهزم	در مران، تا تو نگردی منحزم 
227.8 چون كشانیدت بدین شیوه به دام	جمله بینی بعد از آن اندر زحام 
227.9 عقل از این غالب شدن كی گشت شاد؟	چون در این غالب شدن دید او فساد
227.10 تیز چشم آمد خرد، بینای پیش	كه خدایش سرمه كرد از كحل خویش 
227.11 گفت پیغمبر كه: هستند از فنون	اهل جنت در خصومتها زبون 
227.12 از كمال حزم و، سوء الظن خویش	نی ز نقص و بد دلیّ و ضعف كیش 
227.13 در فره دادن شنوده در كمون	حكمت "لوْ لا رجالٌ مؤمنون" 
227.14 دست كوتاهی ز كفار لعین	فرض شد بهر خلاص  مومنین 
227.15 قصۀ عهد حدیبیه بخوان	كف أیدیكم تمامت زآن بدان 
227.16 نیز اندر غالبی هم، خویش را	دید او مغلوب دام  كبریا
227.17 * مارمیت اذ رمیت آمد خطاب	گـم شد او، والله اعلم بالصواب
227.18 زآن نمیخندم من از زنجیرتان	كه بكردم ناگهان شبگیرتان 
227.19 زآن همی خندم، كه با زنجیر و غل	می كشمتان سوی سروستان و گل 
227.20 ای عجب! كز آتش بی زینهار	بسته میآریمتان تا سبزه زار
227.21 از سوی دوزخ، به زنجیر گران	می كشمتان تا بهشت جاودان 
227.22 هر مقلد را در این ره، نیك و بد	همچنان بسته به حضرت می كشد
227.23 جمله در زنجیر  بیم و ابتلا	میروند این ره، بغیر اولیا
227.24 میكشند این راه را پیكاروار	جز كسانی، واقف از اسرار  كار
227.25 جهد كن تا نور تو رخشان شود	تا سلوك و خدمتت آسان شود
227.26 كودكان را میبری مكتب به زور	زانكه هستند از فواید، چشم كور
227.27 چون شود واقف، به مكتب میدود	جانش از رفتن شكفته میشود
227.28 میرود كودك به مكتب، پیچ پیچ	چون ندید از مزد كار  خویش هیچ 
227.29 چون  كند در كیسه دانگی، دست مزد	آنگهان بی خواب گردد شب، چو دزد
227.30 جهد كن تا مزد طاعت در رسد	بر مطیعان آنگهت آید حسد
227.31 ائتیا كرها، مقلد گشته را	ائتیا طوعا، صفا بسرشته را
227.32 این محب حق، ز بهر علتی	و آن دگر را بی غرض، خود خلـّتی 
227.33 این محبّ دایه لیك از بهر شیر	و آن دگر دل داده بهر این ستیر
227.34 طفل را از حسن او آگاه نی	غیر شیر او را از او دلخواه نی 
227.35 و آن دگر خود عاشق دایه بود	بیغرض در عشق یك رایه بود
227.36 پس محب حق، به اومید و به ترس	دفتر تقلید میخواند به درس 
227.37 و آن محب حق ز بهر حق كجاست؟	كه ز اغراض و ز علتها جداست 
227.38 گر چنین و گر چنان، چون طالب است	جذب حق او را سوی حق جاذب است 
227.39 گر محب حق بود لغیره 	كی ینال دائما من خیره 
227.40 یا محب حق بود لعینه	لا سواه خائفا من بینه 
227.41 هر دو را این جستجوها زآن سریست	این گرفتاری دل زآن دلبریست 

228. جذب معشوق عاشق را من حیث لا یعلمه العاشق و لا یرجوه و لا یخطر بباله و لا یظهر من ذلك الجذب أثر فی العاشق إلا الخوف الممزوج بالیأس مع دوام الطلب
228.1 آمدیم آنجا كه در صدر جهان	گر نبودی جذب آن عاشق نهان 
228.2 ناشكیبا كی بدی او از فراق ؟	كی دوان باز آمدی سوی وثاق ؟
228.3 میل معشوقان نهان است و ستیر	میل عاشق با دو صد طبل و نفیر
228.4 یك حكایت هست اینجا ز اعتبار	لیك عاجز شد بخاری ز انتظار
228.5 ترك آن كردیم كاو در جست و جوست	تا كه پیش از مرگ بیند روی دوست 
228.6 تا رهد از مرگ و یابد او نجات	زانكه دید دوستست، آب حیات 
228.7 هر كه دید او نباشد دفع مرگ	دوست نبود، كه نه میوستش نه برگ 
228.8 كار، آن كار است، ای مشتاق مست	كاندر آن كار ار رسد مرگت خوش است 
228.9 شد نشان صدق  ایمان، ای جوان	آنكه آید خوش تو را مرگ اندر آن 
228.10 گر نشد ایمان تو، ای جان، چنین	نیست كامل، رو بجو اكمال دین 
228.11 هر كه اندر كار  تو شد مرگ دوست	بر دل  تو، بی كراهت، دوست اوست 
228.12 * چون كراهت رفت، خود آن مرگ نیست	صورت مرگ است و، نقلان كرد نیست 
228.13 چون كراهت رفت، مردن نفع شد	پس درست آمد كه "مردن دفع شد"
228.14 دوست، حق است و كسی، كش گفت او	كه: توئی آن  من و، من آن  تو

229. رسیدن بخاری عاشق در بندگی صدر جهان
229.1 گوش دار اكنون كه عاشق میرسد	بسته عشق او را به حبل ٍ من مسد
229.2 چون بدید او چهرۀ صدر جهان	گوئیا پریدش از تن مرغ  جان 
229.3 * جان به جانان داد و از خود باز رست	بر سریر ملک جاویدان نشست
229.4 همچو چوب خشك پیشش اوفتاد	سرد شد از پای تا سر آن جواد 
229.5 هر چه كردند از بخور و از گلاب	نه بجنبید و، نه آمد در خطاب 
229.6 * کار ناید از بخار و از بخور	جز که بوی آن شه با فرّ و نور
229.7 شاه چون دید آن مزعفر روی او	پس فرود آمد ز مركب سوی او
229.8 گفت: عاشق دوست میجوید به تفت	چونكه معشوق آمد آن عاشق برفت 
229.9 عاشق حقیّ و حق آن است كاو	چون بیاید، از تو نبود تار مو
229.10 صد چو تو فانیست پیش  آن نظر	عاشقی بر نفی خود خواجه مگر ؟
229.11 سایه ای و عاشقی بر آفتاب	شمس آید سایه لا گردد شتاب 
229.12 * چونکه سر بر زد ز مشرق قرص  خور	نی ستاره ماند و نی از شب اثر
229.13 * از در  دل چونکه عشق آید درون	عقل، رخت خویش اندازد برون
229.14 * همچو شیری خورد با آهو دو چار	گشت آهو بیخبر، افتاد زار
229.15 * همچو زور پشه پیش  تند باد	فهم کن والله اعلم بالسداد

230. داد خواستن پشه از باد به حضرت سلیمان علیه السلام
230.1 پشه آمد از حدیقه و ز گیاه	و ز سلیمان گشت پشه داد خواه 
230.2 كای سلیمان معدلت می گستری	بر شیاطین، و آدمی، زاد و پری 
230.3 مرغ و ماهی در پناه عدل توست	كیست آن گم گشته كش فضلت نجست ؟
230.4 داد ده ما را، كه بس زاریم ما	بی نصیب از باغ و گلزاریم ما
230.5 مشكلات هر ضعیفی از تو حل	پشه باشد در ضعیفی خود مثل 
230.6 شهره ما در ضعف و اشكسته پری	شهره تو در لطف و مسكین پروری 
230.7 ای تو در اطباق قدرت منتهی	منتهی ما در كمی و بی رهی 
230.8 داد ده ما را، از این غم كن جدا	دست گیر، ای دست تو دست خدا
230.9 پس سلیمان گفت: ای انصاف جو	داد و انصاف از كه میخواهی بگو ؟
230.10 كیست آن ظالم كه از باد بروت؟	ظلم كردست و خراشیدست روت ؟
230.11 ای عجب! در عهد ما ظالم كجاست ؟	كاو نه اندر حبس و در زنجیر ماست ؟
230.12 چونكه ما زادیم، ظلم آن روز مرد	پس به عهد ما، كه ظلمی پیش برد ؟
230.13 چون بر آمد نور، ظلمت نیست شد	ظلم را ظلمت بود اصل و عضد
230.14 نك شیاطین كسب و خدمت میكنند	دیگران بسته به اصفادند و بند
230.15 اصل ظلم ظالمان از دیو بود	دیو در بند است، استم چون نمود ؟
230.16 ملك، زآن داده است ما را، كن فكان	تا ننالد خلق سوی آسمان 
230.17 تا به بالا بر نیاید دودها	تا نگردد مضطرب چرخ و سها
230.18 تا نلرزد عرش از نالۀ یتیم	تا نگردد از ستم جانی سقیم 
230.19 زآن نهادیم از ممالك مذهبی	تا نیاید بر فلك ها  "یا ربی" 
230.20 منگر ای مظلوم سوی آسمان	كاسمانی شاه داری در زمان 
230.21 گفت پشه: داد من از دست باد	كاو دو دست ظلم بر ما بر گشاد
230.22 ما ز ظلم او به تنگی اندریم	با لب بسته از او خون میخوریم 
230.23 * ظلم او بر ما صریحست و عیان	نیست ما را چاره جز کردن بیان
230.24 * داد ما وانصاف ما بستان از او	ای کریم عادل اکرام خو

231. امر كردن سلیمان علیه السلام پشۀ متظلم را به احضار خصم به دیوان حكم
231.1 پس سلیمان گفت: ای زیبا دوی	امر حق باید كه از جان بشنوی 
231.2 حق به من گفته است: هان ای دادور	مشنو از خصمی تو بی خصمی دگر
231.3 تا نیاید هر دو خصم اندر حضور	حق نیاید پیش حاكم در ظهور
231.4 خصم تنها گر بر آرد صد نفیر	هان و هان بی خصم قول او مگیر
231.5 من نیارم روز فرمان تافتن	خصم خود را رو بیاور سوی من 
231.6 گفت: قول توست برهان و درست	خصم من باد است و او در حكم توست 
231.7 بانگ زد آن شه كه: ای باد صبا	پشه افغان كرد از ظلمت، بیا
231.8 هین مقابل شو بخصمت روبرو	پاسخش میگوی و كن دفع عدو
231.9 باد چون بشنید، آمد تیز تیز	پشه بگرفت آن زمان راه گریز
231.10 پس سلیمان گفت: که ای پشه كجا ؟	باش تا بر هر دو رانم من قضا
231.11 گفت: ای شه، مرگ من از بود اوست	خود سیاه این روز من، از دود اوست 
231.12 او چو آمد، من كجا یابم قرار ؟	كاو بر آرد از نهاد من دمار
231.13 همچنین جویای درگاه خدا	چون خدا آید، شود جوینده  لا
231.14 گر چه آن وصلت، بقا اندر بقاست	لیك، ز اول آن بقا اندر فناست 
231.15 سایه هائی كان بود جویای نور	نیست گردد، چون كند نورش ظهور
231.16 عقل كی ماند؟ چو باشد سر ده او	 كلّ شی ءٍ هالكٌ إلّا وجهه 
231.17 * هالك آمد پیش وجهش هست و نیست	هستی اندر نیستی، خود طرفه ایست 
231.18 اندر این محضر خردها شد ز دست	چون قلم اینجا رسیده شد، شكست 

232. نواختن معشوق عاشق بیهوش را تا بهوش باز آید
232.1 * باز گردم جانب صدر جهان	در نوازش عاشق خود را نهان
232.2 میكشید از بی هشی اش در بیان	اندك اندك، از كرم صدر جهان 
232.3 * برگرفتش، سر نهاد اندر کنار	بر رخش میکرد اشک تر نثار
232.4 بانگ زد در گوش او شه: كای گدا	زر نثار آوردمت، دامن گشا
232.5 جان  تو كاندر فراقم میطپید	چونكه زنهارش رسیدم، چون رمید ؟
232.6 ای بدیده در فراقم گرم و سرد	با خود آ از بی خودی و باز گرد
232.7 مرغ خانه، اشتری را، بی خرد	رسم مهمانش به خانه میبرد
232.8 چون به خانۀ مرغ، اشتر پا نهاد	خانه ویران گشت و سقف اندر فتاد
232.9 خانۀ مرغ است عقل و هوش ما	هوش  صالح، طالب ناقۀ خدا
232.10 ناقه چون سر كرد در آب و گلش	نی گل آن جا ماند، نی جان و دلش 
232.11 كرد فضل  عشق، انسان را فضول	زین فزون جوئی ظلوم است و جهول 
232.12 جاهل است و اندر این مشكل شكار	می كشد خرگوش شیری در كنار
232.13 كی كنار اندر كشیدی شیر را ؟	گر بدانستی و دیدی شیر را
232.14 ظالم است او بر خود و بر جان خود	ظلم بین، كز عدلها، گو میبرد
232.15 جهل او، مر علمها را اوستاد	ظلم او، مر عدلها را شد رشاد
232.16 دست او بگرفت، كاین رفته دمش	آنگهی آید، كه من دم بخشمش 
232.17 چون به من زنده شود آن مرده تن	جان من باشد كه روی آرد به من 
232.18 من كنم او را از این جان محتشم	جان كه من بخشم ببیند بخششم 
232.19 جان  نامحرم نبیند روی دوست	جز همان جان، كاصل او از كوی اوست 
232.20 در دمم قصاب وار این دوست را	تا هلد آن مغز  نغزش پوست را
232.21 گفت: ای جان رمیده از بلا	وصل را ما در گشادیم، الصلا
232.22 ای خود ما، بیخودی و مستی ات	ای ز هست ما، هماره هستی ات 
232.23 با تو بی لب این زمان من، نو به نو	رازهای كهنه گویم، می شنو
232.24 زآنكه آن لبها، از این دم میرمد	بر لب جوی نهان بر می دمد
232.25 گوش  بیگوشی در این دم بر گشا	بهر راز  "یفْعل الله ما یشاء"
232.26 چون صلای وصل بشنیدن گرفت	اندك اندك مرده جنبیدن گرفت 
232.27 نی كم از خاك است، كز عشوۀ صبا	سبز پوشد، سر بر آرد از قبا
232.28 كم ز آب نطفه نبود كز خطاب	یوسفان زایند رخ چون آفتاب 
232.29 كم ز بادی نی، که شد از امر  كن	در رحم، طاوس و مرغ خوش سخن 
232.30 کم ز ناری نیست، کز امر سلام	گلستان شد بر خلیل خوش کلام
232.31 کم ز چوبی نیست در دفع عدو	که شد اژدرهای منکر ز امر هو
232.32 كم ز كوه و سنگ نبود كز ولاد	ناقه ای كان، ناقه ناقه زاد زاد
232.33 زین همه بگذر، نه آن مایۀ عدم ؟	عالمی زاد و، بزاید دم به دم ؟

233. با خویش آمدن عاشق بی هوش و روی آوردن به ثنا و شكر معشوق
233.1 بر جهید و بر طپید و گشت شاد	یك دو چرخی زد، سجود اندر فتاد
233.2 * بشکفید از روی او و شاد شد	در وصال از بند هجر آزاد شد
233.3 گفت: ای عنقای حق، جان را مطاف	شكر كه باز آمدی ز آن كوه قاف 
233.4 ای سرافیل قیامتگاه عشق	ای تو عشق  عشق و، ای دلخواه عشق 
233.5 اولین خلعت كه خواهی دادنم	گوش خواهم كه نهی بر روزنم 
233.6 گر چه میدانی به صفوت حال من	بنده پرور، گوش كن اقوال من 
233.7 صد هزاران بار، ای صدر فرید	ز آرزوی گوش تو، هوشم پرید
233.8 آن سمیعی  تو، وآن اصغای تو	وآن تبسمهای جان افزای تو
233.9 آن نیوشیدن، كم و بیش  مرا	عشوۀ جان  بداندیش مرا
233.10 قلبهای من، كه آن معلوم توست	بس پذیرفتی تو، چون نقد درست 
233.11 بهر گستاخی و شوخ، غرّه ای	حلمها در پیش حلمت، ذره ای 
233.12 اولا بشنو، كه چون ماندم ز شست	اوّل و آخر ز پیش من بجست 
233.13 ثانیا بشنو تو، ای صدر  ودود	كه بسی جستم ترا، ثانی نبود
233.14 ثالثا تا از تو بیرون رفته ام	گوئیا ثالث ثلاثه گفته ام 
233.15 رابعا چون سوخت ما را مزرعه	میندانم خامسه از رابعه 
233.16 * خامسا  در هجرت ای صدر جهان	از حواس خمسه بودم در زیان
233.17 * سادسا  از شش جهت بی روی تو	گوئیا بارید بر من غم دو تو
233.18 * سابع از ثامن ندانم، ضاله ام	خون همی گرید فلک از ناله ام
233.19 هر كجا یابی تو خون بر خاكها	پی بری، باشد یقین از چشم ما
233.20 گفت من رعد است و، این بانگ و حنین	ز ابر خواهد تا ببارد بر زمین 
233.21 من میان  گفت و گریه می تنم	یا بگریم، یا بگویم، چون كنم ؟
233.22 گر بگویم، فوت میگردد بكا	ور بگریم، چون كنم مدح و ثنا ؟
233.23 می فتد از دیده خون  دل، شها	بین چه افتادست از دیده مرا
233.24 این بگفت و گریه در شد آن نحیف	كه بر او بگریست هم دون، هم شریف 
233.25 از دلش چندان بر آمد های و هو	حلقه كرد اهل بخارا گرد او 
233.26 خیره گویان، خیره گریان، خیره خند	مرد و زن، خرد و كلان، حیران شدند
233.27 شهر هم همرنگ او شد، اشك ریز	مرد و زن درهم شده، چون رستخیز
233.28 آسمان میگفت آن دم با زمین	گر قیامت را ندیدستی ببین 
233.29 عقل حیران، كه چه عشق است و چه حال؟	تا فراق او عجبتر؟ یا وصال ؟
233.30 چرخ برخوانده قیامت نامه را	تا مجرّه بر دریده جامه را
233.31 با دو عالم عشق را بیگانگیست	واندر آن، هفتاد و دو دیوانگیست 
233.32 سخت پنهان است و، پیدا حیرتش	جان سلطانان  جان، در حسرتش 
233.33 غیر هفتاد و دو ملت، كیش او	تخت شاهان، تخته بندی، پیش او
233.34 مطرب عشق این زند وقت سماع	بندگی بند و، خداوندی صداع 
233.35 پس چه باشد عشق  دریای عدم ؟	در شكسته عقل را، آنجا قدم 
233.36 بندگی و سلطنت معلوم شد	زین دو پرده، عاشقی مكتوم شد
233.37 كاشكی هستی زبانی داشتی	تا ز هستان پرده ها برداشتی 
233.38 هر چه گوئی، ای دم هستی، از آن	پردۀ دیگر بر او بستی بدان 
233.39 آفت ادراك، آن حال است و قال	خون به خون شستن، محال است و محال 
233.40 من چو با سودائیانش محرمم	روز و شب اندر قفس در میدمم 
233.41 سخت مست و بی خود و آشفته ای	دوش ای جان، بر چه پهلو خفته ای ؟
233.42 هان و هان، هش دار، بر ناری دمی	اولا  برجه، طلب كن محرمی 
233.43 عاشق و مستی و بگشاده زبان ؟	الله الله،  اشتری بر ناودان 
233.44 چون ز راز و ناز او گوید زبان ؟	"یا جمیل، الستر"، خواند آسمان 
233.45 ستر چه؟ در پشم و پنبه آذر است	تو همی پوشیش، او رسواتر است 
233.46 چون بكوشم تا سرش پنهان كنم	سر بر آرد چون علم، كاینك منم 
233.47 "رغم انفم" گیردم او هر دو گوش	كای مدمّغ، چونش می پوشی به پوش؟ 
233.48 گویمش: رو، گر چه بر جوشیده ای	همچو جان پیدائی و، پوشیده ای 
233.49 گوید او: محبوس خنب است این تنم	چون می اندر بزم،  خنبك میزنم 
233.50 گویمش: ز آن پیش، كه گردی گرو	تا نیاید آفت مستی، برو
233.51 گوید: از جام لطیف آشام  من	یار  روزم، تا نماز شام، من 
233.52 چون بیاید شام و دزدد جام من	گویمش: واده، كه نامد شام  من 
233.53 ز آن عرب بنهاد نام  می "مدام"	زآنكه سیری نیست می  خور را مدام 
233.54 عشق جوشد بادۀ تحقیق را	او بود ساقی نهان صدیق را
233.55 چون بجویی تو، به توفیق حسن	باده، آب جان بود، ابریق تن 
233.56 چون بیفزاید می  توفیق را	قوّت می، بشكند ابریق را
233.57 آب گردد ساقی و، هم مست آب	چون مگو؟ والله أعلم بالصواب 
233.58 پرتو ساقیست كاندر شیره رفت	شیره بر جوشید و رقصان گشت و زفت 
233.59 اندر این معنی بپرس آن خیره را	كه چنین كی دیده بودی شیره را ؟
233.60 بی تفكر، پیش هر داننده هست	آن كه با گردنده، گرداننده هست 

234. حكایت آن عاشق دراز هجران بسیار امتحانی
234.1 * یك جوانی بر زنی عاشق شدست	روز و شب بی خواب و بیخور آمده است
234.2 بیدل و شوریده و مجنون و مست	می ندادش روزگار  وصل، دست 
234.3 بس شكنجه كرد عشقش بر زمین	خود چرا دارد ز اول عشق، كین ؟
234.4 عشق، از اول چرا خونی بود ؟	تا گریزد، آنكه بیرونی بود
234.5 چون فرستادی رسولی پیش  زن	آن رسول از رشك، گشتی راه زن 
234.6 ور به سوی زن نبشتی كاتبش	نامه را تصحیف خواندی نائبش 
234.7 ور صبا را پیك كردی در وفا	از غباری تیره گشتی آن صبا
234.8 رقعه، گر بر پرّ مرغی دوختی	پرّ مرغ، از تفّ رقعه سوختی 
234.9 راههای چاره را غیرت ببست	لشكر اندیشه را رایت شكست 
234.10 بود اوّل مونس غم، انتظار	آخرش بشكست، كی؟ هم انتظار
234.11 گاه گفتی: كین بلای بی دواست	گاه گفتی: نی، حیات جان ماست 
234.12 گاه هستی زو برآوردی سری	گاه او از نیستی خوردی بری 
234.13 * گاه فریادش به گردون بر شدی	گه خیال دلبرش همدم بدی
234.14 چونكه بر وی سرد گشتی این نهاد	جوش كردی گرم  چشمۀ اتحاد
234.15 چونكه با بی برگی  غربت بساخت	برگ بی برگی به سوی او بتاخت 
234.16 خوشه های فكرتش بی كاه شد	شبروان را، رهنما چون ماه شد
234.17 ای بسا طوطی  گویای  خمش	ای بسا شیرین روان  رو  ترش 
234.18 رو به گورستان، دمی خامش نشین	آن خموشان  سخن گو را ببین 
234.19 لیك اگر یك رنگ بینی خاكشان	نیست یكسان حالت چالاكشان 
234.20 شحم و لحم زندگان یكسان بود	آن یكی غمگین، دگر شادان بود
234.21 تو چه دانی تا ننوشی قالشان ؟	زآنكه پنهان است بر تو حالشان 
234.22 بشنوی از قال، های و هوی را	كی ببینی حالت صد توی را ؟
234.23 نقش ما یكسان، به ضدها متصف	خاك هم یكسان، روانشان مختلف 
234.24 همچنین یكسان بود آوازها	آن یكی پر درد و، آن پر نازها
234.25 بانگ اسبان بشنوی اندر مصاف	بانگ مرغان بشنوی اندر طواف 
234.26 آن یكی از حقد و، دیگر ز ارتباط	آن یكی از رنج و، دیگر از نشاط
234.27 هر كه دور از حالت ایشان بود	پیشش آن آوازها یكسان بود
234.28 آن درختی جنبد از زخم تبر	و آن درخت دیگر از باد سحر
234.29 بس غلط گشتم، ز دیگ مرده ریگ	زآنكه سر پوشیده میجوشید دیگ 
234.30 جوش و نوش هر كست گوید: بیا	جوش صدق و، جوش تزویر و، ریا
234.31 گر نداری بو، ز جان   رو  شناس	رو دماغی دست آور، بو شناس 
234.32 آن دماغی كه بر آن گلشن تند	چشم یعقوبان هم، او روشن كند

235. یافتن عاشق معشوق را و بیان آن كه: جوینده یابنده بود كه (فمنْ یعْملْ مثْقال ذرّةٍ خیرا یره)
235.1 هین بگو احوال آن خسته جگر	كز بخاری دور ماندیم ای پسر
235.2 كان جوان، در جست و جو بد هفت سال	از خیال وصل گشته چون خیال 
235.3 سایۀ حق بر سر بنده بود	عاقبت جوینده یابنده بود
235.4 گفت پیغمبر كه: چون كوبی دری	عاقبت ز آن در برون آید سری 
235.5 چون نشینی بر سر كوی كسی	عاقبت بینی تو هم روی كسی 
235.6 چون ز چاهی می كنی هر روز خاك	عاقبت اندر رسی در آب پاك 
235.7 جمله دانند این، اگر تو نگروی	هر چه میكاریش، روزی بدروی 
235.8 سنگ بر آهن زدی، آتش بجست	این بباشد، ور نباشد نادر است 
235.9 آن كه  روزی نیستش  بخت و نجات	ننگرد عقلش، مگر در نادرات 
235.10 كان فلان كس، كشت كرد و بر نداشت	و آن صدف برد و، صدف گوهر نداشت 
235.11 بلعم باعور و ابلیس لعین	سود نامدشان عبادتها و دین 
235.12 صد هزاران انبیا و رهروان	ناید اندر خاطر آن بد گمان 
235.13 این دو را گیرد كه تاریكی دهد	در دلش ادبار جز این كی نهد ؟
235.14 بس كسا كه نان خورد، دلشاد او	مرگ او گردد، بگیرد در گلو
235.15 پس تو ای ادبار، رو نان هم مخور	تا نیفتی همچو او در شور و شر
235.16 صد هزاران خلق نانها میخورند	زور می یابند و جان می پرورند
235.17 تو بدان نادر كجا افتاده ای ؟	گر نه محرومی و ابله زاده ای
235.18 این جهان پر آفتاب و نور ماه	تو بهشته، سر فرو برده به چاه 
235.19 كه اگر حق است، پس كو روشنی ؟	سر برآر از چاه و، بنگر ای دنی 
235.20 جمله عالم، شرق و غرب آن نور یافت	تا تو در چاهی، نخواهد بر تو تافت 
235.21 چه رها كن، رو به ایوان و كروم	كم ستیز اینجا بدان كاللـّج شوم 
235.22 هین مگو: كاینك فلانی كشت كرد	در فلان سال و، ملخ كشتش بخورد
235.23 پس چرا كارم؟ كه اینجا خوف هست	من چرا افشانم این گندم ز دست ؟
235.24 * هین مکن استیزه، رو و کار کن	با توکل کشت کن، بشنو سخن
235.25 * هر که استیزه کند بر رو فتد	آنچنان کو بر نخیزد تا ابد
235.26 وآنكه او نگذاشت كشت و كار را	پر  كند كوریّ تو انبار را
235.27 زین بیان بگذر، زمانی باز ران	جانب احوال آن عاشق جوان
235.28 چون دری میكوفت او از سلوتی	عاقبت دریافت روزی خلوتی 
235.29 جست از بیم عسس، او شب به باغ	یار خود را یافت با شمع و چراغ 
235.30 گفت سازندۀ سبب را آن نفس:	ای خدا، تو رحمتی كن بر عسس 
235.31 ناشناسا، تو سببها كرده ای	از در دوزخ بهشتم برده ای 
235.32 بهر آن كردی سبب این كار را	تا ندارم خوار من یك خار را
235.33 در شكست پای، بخشد حق، پری	هم ز قعر چاه بگشاید دری 
235.34 * هر چه آن بر تو کراهیت بود	چون حقیقت بنگری رحمت بود
235.35 تو مبین كه بر درختی یا به چاه	تو مرا بین كه منم مفتاح راه 
235.36 * گر تو خواهی باقی این گفت وگو	ای اخی، در دفتر چارم بجو
تمّ المجلّد الثالث من المثنویّ المعنوی
پایان دفتر سوم


دفتر چهارم مثنوی

1. مقدمه دفتر چهارم
1.1 ای ضیاء الحق حسام الدین توئی	كه گذشت از مه به نورت مثنوی 
1.2 همّت عالیّ تو ای مرتجا	می كشد این را، خدا داند كجا
1.3 گردن این مثنوی را بسته ای	می كشی آن سوی كه تو دانسته ای 
1.4 مثنوی پویان، كشنده ناپدید	ناپدید از جاهلی كش نیست دید
1.5 مثنوی را چون تو مبدأ بوده ای	گر فزون گردد تواش افزوده ای 
1.6 چون چنین خواهی، خدا خواهد چنین	میدهد حق آرزوی متقین 
1.7 كان لله بوده ای در ما مضی	تا كه كان الله له آمد جزا
1.8 مثنوی از تو هزاران  شكر داشت	در دعا و  شكر كفها بر فراشت 
1.9 در لب و كف اش خدا شكر تو دید	فضل كرد و لطف فرمود و مزید
1.10 زآنكه شاكر را زیادت وعده است	آنچنان كه  قرب مزد سجده است 
1.11 گفت: و اسْجدْ و اقتربْ، یزدان ما	قرب جان شد، سجدۀ ابدان ما
1.12 گر زیادت میشود، زین رو بود	نه از برای پوش و های و هو بود
1.13 با تو ما، چون رز، به تابستان خوشیم	حكم داری، هین بكش تا میكشیم 
1.14 خوش بكش این كاروان را تا به حج	ای امیر صبر و مفتاح الفرج 
1.15 حج زیارت كردن  خانه بود	حج "ربّ البیت"، مردانه بود
1.16 زآن ضیا گفتم حسام الدین تو را	كه تو خورشیدی و این دو وصفها
1.17 كاین حسام و، این ضیا، یكی ست هین	تیغ خورشید از ضیا باشد یقین 
1.18 نور از آن  ماه باشد، وین ضیا	آن  خورشید، این فرو خوان از  نبا
1.19 شمس را قرآن ضیا خواند ای پدر	و آن قمر را نور خواند، این را نگر
1.20 شمس چون عالی تر آمد خود ز ماه	پس ضیا از نور افزون دان به جاه 
1.21 هر كس اندر نور مه منهج ندید	چون بر آمد آفتاب، آن شد پدید
1.22 آفتاب، اعواض را كامل نمود	لاجرم بازارها در روز بود
1.23 تا كه قلب و نقد نیك آید پدید	تا بود از غبن و از حیله بعید
1.24 تا كه نورش كامل آمد در زمین	تاجران را، "رحْمة  للعالمین" 
1.25 لیك بر قلاب مبغوض است سخت	زآن كز او شد كاسد او را نقد و رخت 
1.26 پس عدوی جان صرّاف است قلب	دشمن درویش كه بود؟ غیر  كلب ؟
1.27 انبیا با دشمنان بر می تنند	پس ملایك ربّ سلـّم میزنند
1.28 كاین چراغی را كه هست او نور  كار	از پف و دمهای دزدان دور دار
1.29 دزد و قلاب است خصم نور و بس	زین دو ای فریاد رس، فریاد رس 
1.30 روشنی بر دفتر چارم بریز	كافتاب از چرخ چارم كرد خیز
1.31 هین ز چارم، نور ده خورشیدوار	تا بتابد بر بلاد و بر دیار
1.32 هر كش افسانه بخواند، افسانه است	وآنكه دیدش نقد، خود مردانه است 
1.33 آب نیل است و به قبطی خون نمود	قوم موسی را نه خون بد، آب بود
1.34 دشمن این حرف، این دم در نظر	شد ممثل سر نگون اندر سقر
1.35 ای ضیاء الحق تو دیدی حال او	حق نمودت پاسخ افعال او
1.36 دیدۀ غیبت چو غیب است اوستاد	كم مبادا زین جهان، این دید و داد
1.37 این حكایت را كه نقد وقت ماست	گر تمامش میكنی اینجا، رواست 
1.38 ناكسان را ترك كن، بهر كسان	قصه را پایان بر و مخلص رسان 
1.39 این حكایت گر نشد آنجا تمام	چارمین جلد است، آرش در نظام 

2. تمامی حكایت آن عاشق كه از عسس گریخت در باغی مجهول خود معشوق را در باغ یافت و عسس را از شادی دعای خیر می كرد و می گفت كه: عسی  أنْ تكْرهوا شیئا و هو خیرٌ لكمْ
2.1 اندر آن بودیم، كان شخص از عسس	راند اندر باغ، از خوفی، فرس 
2.2 بود اندر باغ آن صاحب جمال	كز غمش این در عنا بد هشت سال 
2.3 سایۀ او را نبود امكان  دید	همچو عنقا وصف او را می شنید
2.4 جز یكی لقیه كه اول از قضا	بر وی افتاد و شد او را دل ربا
2.5 بعد از آن چندان كه می كوشید او	خود مجالش می نداد، آن تند خو
2.6 نی به لابه چاره بودش، نی به مال	سیر چشم و بی طمع بود آن نهال 
2.7 عاشق هر پیشه و هر مطلبی	حق بیالود اول كابین لبی 
2.8 چون بدآن آسیب در جست آمدند	پیش پاشان مینهد هر روز بند
2.9 چون در افتادند اندر جستجو	بعد از آن در بست كابین جست او
2.10 هم بر آن بو می تنند و میروند	هر دمی راجی و آیس میشوند
2.11 هر كسی را هست اومید بری	كه گشادندش در آن روزی دری 
2.12 باز در بستندش و، آن در پرست	بر همان اومید آتش پا شدست 
2.13 چون در آمد خوش در آن باغ، آن جوان	خود فرو شد پا به گنجش ناگهان 
2.14 مر عسس را ساخته یزدان سبب	تا ز بیم او دود در باغ شب 
2.15 بیند آن معشوقه را او با چراغ	طالب انگشتری، در جوی  باغ 
2.16 پس قرین میكرد از ذوق آن نفس	با ثنای حق، دعای آن عسس 
2.17 گر زیان كردم عسس را از گریز	بیست چندان سیم و زر، بر وی بریز
2.18 از عوانی، مر  ورا  آزاد كن	آن چنان كه شادم، او را شاد كن 
2.19 سعد دارش این جهان و آن جهان	از عوانی و سگی اش وارهان 
2.20 گر چه خوی آن عوان هست، ای خدا	كه هماره خلق را خواهد بلا
2.21 گر خبر آید كه شه جرمی  نهاد	بر مسلمانان شود او زفت شاد
2.22 ور خبر آید كه شه رحمت نمود	از مسلمانان فکند آن را به جود
2.23 ماتمی در جان او افتد از آن	* گیردش قولنج از این غم در زمان
2.24 صد چنین ادبارها دارد عوان	* زین بلا فریاد رس، ای مستعان 
2.25 او عوان را در دعا در میكشید	كز عوان او را چنان راحت رسید
2.26 بر همه زهر و، بر او تریاق بود	آن عوان، پیوند آن مشتاق بود
2.27 پس بد مطلق نباشد در جهان	بد به نسبت باشد، این را هم بدان 
2.28 در زمانه هیچ زهر و قند نیست	كه یكی را پا، دگر را بند نیست 
2.29 مر یكی را پا، دگر را پای بند	مر یكی را زهر و، دیگر را چو قند
2.30 زهر مار، آن مار را باشد حیات	نسبتش با آدمی آمد ممات 
2.31 خلق  آبی را بود دریا چو باغ	خلق  خاكی را بود آن مرگ و داغ 
2.32 همچنین بر می شمر، ای مرد كار	نسبت این، از یكی تا صد هزار
2.33 زید، اندر حق آن، شیطان بود	در حق  آن دیگری سلطان بود
2.34 این بگوید: زید صدیق و سنی است	وآن بگوید: زید گبر و كشتنی است 
2.35 زید، یك ذات است، بر آن یك جنان	او بر این دیگر همه رنج و زیان 
2.36 گر تو خواهی كاو تو را باشد شكر	پس و را از چشم عشاقش نگر
2.37 منگر از چشم خودت آن خوب را	بین به چشم طالبان مطلوب را
2.38 چشم خود بر بند ز آن خوش چشم، تو	عاریت كن چشم از عشاق او
2.39 بلك از او كن عاریت، چشم و نظر	پس ز چشم او، به روی او نگر
2.40 تا شوی ایمن ز سیری و ملال	گفت: كان الله له، زآن ذو الجلال 
2.41 چشم او من باشم و دست و دلش	تا رهد از مدبریها مقبلش 
2.42 هر چه مكروه است، چون او شد دلیل	سوی محبوبت، حبیب است و خلیل 

3. حكایت آن واعظ كه هر آغاز تذكیر دعای ظالمان و سخت دلان و بی اعتقادان كردی
3.1 آن یكی واعظ چو بر تخت آمدی	قاطعان  راه را داعی شدی 
3.2 دست بر می داشت: یا رب، رحم ران	بر بدان و مفسدان و طاغیان 
3.3 بر همۀ تسخر كنان  اهل خیر	بر همۀ كافر دلان و، اهل  دیر
3.4 می نكردی او دعا بر اصفیا	می نگفتی جز خبیثان را دعا
3.5 مر  ورا گفتند: كاین معهود نیست	دعوت اهل ضلالت جود نیست 
3.6 گفت: نیكوئی از اینها دیده ام	من دعاشان زین سبب بگزیده ام 
3.7 خبث و ظلم و جور چندان ساختند	كه مرا از شر، به خیر انداختند
3.8 هر گهی كه رو به دنیا كردمی	من از ایشان زخم و ضربت خوردمی 
3.9 كردمی از زخم، آن جانب پناه	باز آوردندمی گرگان به راه 
3.10 چون سبب ساز صلاح من شدند	پس دعاشان بر من است، ای هوشمند
3.11 بنده می نالد به حق از درد و نیش	صد شكایت میكند از رنج خویش 
3.12 حق همی گوید: كه آخر رنج و درد	مر تو را لابه كنان و راست كرد
3.13 این گله ز آن نعمتی كن كت زند	از در ما دور و مطرودت كند
3.14 در حقیقت هر عدو داروی توست	كیمیای نافع و دل جوی توست 
3.15 كه از او اندر گریزی در خلا	استعانت جویی از لطف خدا
3.16 در حقیقت دوستانت دشمنند	كه ز حضرت دور و مشغولت كنند
3.17 هست حیوانی كه نامش اشغر است	او به زخم چوب، زفت و لمتر است 
3.18 تا كه چوبش میزنی، به میشود	او ز زخم چوب فربه میشود
3.19 نفس مومن اشغری آمد یقین	كاو به زخم رنج، زفت است و سمین 
3.20 زین سبب بر انبیا رنج و شكست	از همه خلق جهان افزونتر است 
3.21 تا ز جانها، جانشان شد زفت تر	كه ندیدند آن بلا قومی دگر
3.22 پوست از دارو، بلاكش میشود	چون ادیم طائفی خوش میشود
3.23 ور نه تلخ و تیز مالیدی در او	گنده گشتی، ناخوش و، ناپاك بو
3.24 آدمی را نیز چون آن پوست دان	از رطوبتها شده زشت و گران 
3.25 تلخ و تیز و مالش بسیار ده	تا شود پاك و لطیف و بافره 
3.26 ور نمی تانی، رضا ده، ای عیار	که خدا رنجت دهد بی اختیار
3.27 كه بلای دوست تطهیر شماست	علم او بالای تدبیر شماست 
3.28 چون صفا بیند بلا شیرین شود	خوش شود دارو چو صحت بین شود
3.29 برد بیند خویش را در عین  مات	پس بگوید: اقتلونی یا ثقات 
3.30 این عوان در حق غیری سود شد	لیك اندر حق خود مردود شد
3.31 رحم ربانی، از او ببریده شد	كین  شیطانی، بر او پیچیده شد
3.32 كارگاه خشم گشت و كین وری	كینه دان اصل ضلال و كافری 

4. سؤال كردن از عیسی علیه السلام كه در وجود از همۀ صعبها صعب تر چیست؟
4.1 گفت عیسی را یكی هشیار سر	چیست در هستی ز جمله صعب تر؟
4.2 گفتش: ای جان، صعب تر  خشم  خدا	كه از آن دوزخ همی لرزد چو ما
4.3 گفت: از این خشم خدا چبود امان؟	گفت: ترك خشم خویش اندر زمان 
4.4 * کظم غیظ است ای پسر خط امان	خشم حق یاد آور و، در کش عنان
4.5 پس عوان كه معدن این خشم گشت	خشم زشتش از سبع هم، در گذشت 
4.6 چه امیدستش به رحمت؟ جز مگر	باز گردد ز آن صفت، آن بی هنر
4.7 گر چه عالم را از ایشان چاره نیست	این سخن اندر ضلال افكندنیست 
4.8 چاره نبود هم جهان را از چمین	لیك نبود آن چمین ماء معین 

5. قصد خیانت كردن عاشق و بانگ بر زدن معشوق بر وی
5.1 * بازگو احوال آن خسته جگر	در میان باغ با رشک قمر
5.2 چونكه تنهایش بدید آن ساده مرد	زود او قصد كنار و بوسه كرد
5.3 بانگ بر وی زد به هیبت آن نگار	كه مرو گستاخ، ادب را هوش دار
5.4 گفت: آخر خلوت است و خلق نی	آب حاضر، تشنه ای همچون منی 
5.5 كس نمی جنبد در این جا، جز كه باد	كیست حاضر؟ چیست مانع زین گشاد؟
5.6 * گفت: ای شیدا، تو ابله بوده ای	ابلهی، و ز عاقلان نشنوده ای 
5.7 * باد را دیدی كه می جنبد، بدان	باد جنبانیست اینجا، باد ران 
5.8 مروحۀ تصریف صنع ایزدش	زد بر این باد و، همی جنباندش 
5.9 جزو بادی، كه به حكم ما  در است	باد بیزن تا نجنبانی، نجست 
5.10 جنبش این جزو باد، ای ساده مرد	بی تو و بی بادبیزن، سر نكرد
5.11 جنبش باد نفس كاندر لب است	تابع تصریف جان و قالب است 
5.12 گاه دم را، مدح و پیغامی  كنی	گاه دم را، هجو و دشنامی  كنی 
5.13 پس بدان احوال دیگر بادها	كه ز جزوی،  كل همی بیند نها 
5.14 باد را حق، گه بهاری میكند	در دی اش، زین لطف عاری میكند
5.15 * بر گروه عاد، صرصر میكند	باز بر هودش معطر میكند
5.16 میكند یك باد را زهر سموم	مر صبا را میكند خرّم  قدوم 
5.17 باد دم را در تو بنهاد او اساس	تا كنی هر باد را، بر وی قیاس 
5.18 دم نمیگردد سخن بی لطف و قهر	بر گروهی شهد و بر قومی است زهر
5.19 مروحه جنبان پی انعام كس	و ز برای قهر هر پشه و مگس 
5.20 مروحۀ تقدیر ربانی چرا؟	پر نباشد ز امتحان و ابتلا ؟
5.21 چونكه جزو باد دم یا مروحه	نیست الا مفسده یا مصلحه 
5.22 این شمال و، این صبا و، این دبور	كی بود از لطف و از انعام دور ؟
5.23 یك كف گندم ز انباری ببین	فهم كن، كان جمله باشد همچنین 
5.24 كلّ  باد، از برج  باد آسمان	كی جهد بی مروحۀ آن باد ران ؟
5.25 بر سر خرمن به وقت انتقاد	نی كه فلاحان ز حق جویند باد ؟
5.26 تا جدا گردد ز گندم كاهها	تا به انباری رود، یا چاهها
5.27 چون بماند دیر آن باد وزان	جمله را بینی به حق لابه  كنان 
5.28 * همچنین در طلق آن باد ولاد	گر نیاید، بانگ درد آید، "كه داد"
5.29 گر نمیدانند كش راننده اوست	باد را، پس كردن زاری چه خوست ؟
5.30 * اهل كشتی همچنین جویای باد	جمله خواهانش از آن رب العباد
5.31 * همچنین در درد دندانها ز باد	دفع میخواهی به سوز و اعتقاد
5.32 * از خدا لابه كنان آن جندیان	كه بده باد ظفر ای كامران 
5.33 رقعۀ تعویذ میخواهند نیز	در شكنجۀ طلق زن از هر عزیز
5.34 پس همه دانسته اند این را یقین	كه فرستد باد، رب العالمین 
5.35 پس یقین در عقل هر داننده هست	اینكه با جنبنده، جنباننده هست 
5.36 گر تو او را می نبینی در نظر	فهم كن آن را به اظهار اثر
5.37 تن به جان جنبد، نمی بینی تو جان	لیك از جنبیدن  تن، جان بدان 
5.38 گفت او: گر ابلهم من در ادب	زیركم اندر وفا و در طلب 
5.39 گفت: ادب این بود خود، كه دیده شد	آن دگر را خود همی دانی تو  لد
5.40 خود ادب این بود و آن دیگر دفین	زین بتر باشد که دیدیمش، یقین
5.41 هرچه زین کوزه تراود بعد از این	یک نمط خواهد بدن، جمله چنین

6. قصۀ آن صوفی كه زن را با بیگانه بگرفت
6.1 صوفیی آمد به سوی خانه روز	خانه یك در بود و، زن با كفش دوز
6.2 جفت گشته با حریف خویش، زن	اندر آن یك حجره از وسواس تن 
6.3 چون بزد صوفی به جد در چاشتگاه	هر دو درماندند، نی حیلت نه راه 
6.4 هیچ معهودش نبد كاو آن زمان	سوی خانه باز گردد از دكان 
6.5 قاصدا، آن روز بی وقت آن مروع	از خیالی كرد با خانه رجوع 
6.6 اعتماد زن بر او، كاو هیچ بار	این زمان تا خانه ناید او ز كار
6.7 اعتمادش بود از روی قیاس	خانه نتوان کرد در کوی قیاس
6.8 آن قیاسش راست نامد از قضا	گر چه ستار است، هم بدهد سزا

7. * در بیان آنکه حق تعالی بنده را به گناه اول رسوا نکند
7.1 چونكه بد كردی، بترس، ایمن مباش	زآنكه تخم است و، برویاند خداش 
7.2 چند گاهی او بپوشاند كه تا	آید آخر زآن پشیمانی تو را
7.3 چون عمر، آن شاه و میر مومنان	داد دزدی را به جلاد و عوان 
7.4 بانگ زد آن دزد: كای میر دیار	اولین بار است جرمم زینهار
7.5 گفت امیرش: حاش لله كه خدا	بار اول قهر راند در جزا
7.6 بارها پوشد پی اظهار  فضل	باز گیرد از پی اظهار  عدل 
7.7 تا كه این هر دو صفت ظاهر شود	آن مبشر گردد، این منذر شود
7.8 بارها زن نیز آن بد كرده بود	سهل بگذشت آن و، سهلش مینمود
7.9 آن نمی دانست عقل  پای سست	كه سبو دائم ز جو ناید درست 
7.10 آنچنانش تنگ آورد آن قضا	كه منافق را كند مرگ فجا
7.11 نی طریق و، نی رفیق و، نی امان	زآنکه عزرائیل شد در قصد جان 
7.12 آنچنان كان زن در آن حجرۀ خفا	خشك شد او و حریفش ز ابتلا
7.13 گفت صوفی با دل خود: كای دو گبر	از شما كینه كشم، لیكن به صبر
7.14 لیك نادانسته آرم این نفس	تا نگردد مطلع زین حال، کس 
7.15 از شما پنهان كشد كینه محق	اندك اندك، همچو بیماری دق 
7.16 مرد دق باشد چو یخ هر لحظه كم	لیك پندارد به هر دم بهترم 
7.17 همچو كفتاری كه میگیرند و، او	غرّۀ آن گفت "كاین كفتار كو؟"
7.18 * نیست در سوراخ کفتار ای عمو	گشته او مغرورتر زین گفت و گو
7.19 * این همی گویند و بندش مینهند	او خوش آسوده که از من غالفند
7.20 هیچ  پنهان خانه، آن زن را نبود	سمج و دهلیز و ره بالا نبود
7.21 نه تنوری كه در آن پنهان شود	نی جوالی كه حجاب آن شود
7.22 همچو عرصۀ پهن  روز رستخیز	نی گو و نی پشته، نی جای گریز
7.23 گفت یزدان: وصف این جای حرج	بهر محشر "لا تری فیها عوج" 

8. معشوق را زیر چادر پنهان كردن جهت تلبیس و بهانه گفتن زن كه إنّ كیدكنّ عظیمٌ
8.1 چادر خود را بر او افكند زود	مرد را زن کرد و در را بر گشود
8.2 زیر چادر مرد رسوا و عیان	سخت پیدا، چون شتر بر نردبان 
8.3 از تعجب گفت صوفی: چیست این؟ 	هرگز این را من ندیدم، کیست این؟
8.4 گفت: خاتونیست از اعیان  شهر	مر ورا از مال و اقبال است بهر
8.5 در ببستم تا كسی بیگانه ای	در نیاید زود نادانانه ای 
8.6 گفت صوفی: چیستش هین خدمتی	تا بر آرم بی سپاس و منتی ؟
8.7 گفت: میلش خویشی و پیوستگی است	نیك خاتونیست، حق داند كه كیست 
8.8 یک پسر دارد که اندر شهر نیست	خوب و زیرک چابک و مکسب کنی است
8.9 خواست دختر را ببیند زیر دست	اتفاقا دختر اندر مكتب است 
8.10 باز گفت: ار آرد باشد یا سبوس	میكنم او را به جان و دل عروس 
8.11 گفت صوفی: ما فقیر و، زاد كم	قوم خاتون، مالدار و محتشم 
8.12 كی بود این كفو ایشان در زواج؟	یك در از چوب و، دری دیگر ز عاج 
8.13 * کی بود همرنگ، فقر و احتشام؟	چون شود همجنس، یاقوت و رخام ؟
8.14 * جامه نیمی اطلس و نیمی پلاس	عیب باشد نزد ارباب شناس
8.15 * با کبوتر، باز کی شد هم نفس؟	کی شود همراز، عنقا با مگس؟
8.16 كفو باید هر دو جفت اندر نكاح	ور نه تنگ آید، نماند ارتیاح 

9. گفتن زن كه او در بند جهاز نیست مراد او ستر و صلاح است و جواب گفتن صوفی این را سر پوشیده
9.1 گفت: گفتم من چنین عذری و، او	گفت: نی، من نیستم اسبابجو
9.2 ما ز مال و زر ملول و تخمه ایم	ما به حرص و جمع، نی چون عامه ایم 
9.3 ما ملولیم از قماش و زرّ و سیم	فارغیم و تخمه از مال عظیم
9.4 قصد ما ستر است و پاكی و صلاح	در دو عالم، خود بدان باشد فلاح 
9.5 باز صوفی عذر درویشی بگفت	و آن مكرر كرد تا نبود نهفت 
9.6 گفت زن: من هم مكرر كرده ام	بی جهازی را مقرر كرده ام 
9.7 اعتقاد اوست راسختر ز كوه	كه ز فقرش هیچ می ناید شكوه 
9.8 او همی گوید: مرادم عفت است	از شما مقصود، صدق و همت است 
9.9 گفت صوفی: خود جهاز و مال ما	دید و می بیند هویدا و خفا
9.10 خانۀ تنگی، مقام یك تنی	كه در آن پنهان نماند سوزنی 
9.11 باز ستر و پاكی و زهد و صلاح	او ز ما به داند اندر انتصاح 
9.12 به ز ما میداند او احوال ستر	وز پس و پیش و سر و دنبال ستر
9.13 بی جهازی خود عیان همچون خورست	وز صلاح و ستر او واقف تر است
9.14 *ظاهر او بی جهاز و خادم است	وز صلاح و ستر، او خود عالم است 
9.15 شرح مستوری ز بابا شرط نیست	چون بر او پیدا، چو روز روشنیست 
9.16 این حكایت را بدان گفتم كه تا	لاف كم بافی چو رسوا شد خطا
9.17 مر تو را ای هم به دعوی مستزاد	این بدستت اجتهاد و اعتقاد
9.18 چون زن صوفی تو خائن بوده ای	دام مكر اندر دغا بگشوده ای 
9.19 كه ز هر ناشسته روئی، گپ زنی	شرم داری، و ز خدای خویش نی 

10. غرض از سمیع و بصیر گفتن خدا را
10.1 از پی آن گفت حق خود را "بصیر"	كه بود دید وی ات هر دم نذیر
10.2 از پی آن گفت حق خود را "سمیع"	تا ببندی لب ز گفتار شنیع 
10.3 از پی آن گفت حق خود را "علیم"	تا نیندیشی فسادی تو، ز بیم 
10.4 نیست اینها بر خدا اسم  علم	كه سیه كافور دارد نام هم 
10.5 اسم مشتق است ز اوصاف قدیم	نی مثال علت اولی سقیم 
10.6 ور نه تسخر باشد و طنز و دها	كرّ را سامع ضریری را ضیا
10.7 یا علم باشد حیی نام وقیح	یا سیاه زشت را، نام صبیح 
10.8 طفلك نوزاده را "حاجی" لقب	یا لقب "غازی" نهی بهر نسب 
10.9 گر بگویند: این لقبها در مدیح	چون ندارد آن صفت، نبود صحیح 
10.10 تسخر و طنزی بود آن، یا جنون	پاك حق عما یقول الظالمون 
10.11 من همی دانستمت پیش از وصال	كه نكو روئی، ولیكن بد خصال 
10.12 من همی دانستمت پیش از لقا	كز ستیزه راسخی اندر شقا
10.13 چونكه چشمم سرخ باشد در عمش	دانمش ز آن درد، گر كم بینمش 
10.14 تو مرا چون بره دیدی بی شبان	تو گمان بردی ندارم پاسبان 
10.15 عاشقان از درد ز آن نالیده اند	كه نظر تا جایگه مالیده اند
10.16 بی شبان دانسته اند آن ظبی را	رایگان دانسته اند آن سبی را
10.17 تا ز غمزه تیر آمد بر جگر	كه منم حارس، گزافه كم نگر
10.18 كی كم از بره، كم از بزغاله ام ؟	كه نباشد حارس از دنباله ام 
10.19 حارسی دارم كه ملكش می سزد	داند آن بادی كه آن بر من میوزد
10.20 سرد بود آن باد یا گرم، آن علیم	نیست غافل، نیست غایب، ای سقیم 
10.21 نفس  شهوانی ندارد نور جان	من به دل کوریت میدیدم عیان
10.22 نفس  شهوانی ز حق كرّ است و كور	من به دل كوریت میدیدم ز دور
10.23 هشت سالت زآن نپرسیدم به هیچ	كه پرت دیدم ز جهل  پیچ پیچ 

11. مثال دنیا چون گلخن و تقوی چون حمام
11.1 خود چه پرسم آنكه او باشد به تون ؟	كه "تو چونی ؟" چون بود او سر نگون 
11.2 شهوت دنیا مثال گلخن است	كه از او حمام تقوی روشن است 
11.3 لیك قسم متقی زین تون صفاست	زآنكه در گرمابه است و در نقاست 
11.4 اغنیا، مانندۀ سرگین كشان	بهر آتش كردن گرمابه دان 
11.5 اندر ایشان حرص بنهاده خدا	تا بود گرمابه گرم و بانوا
11.6 ترك این تون گیر و، در گرمابه ران	ترك تون را، عین آن گرمابه دان 
11.7 هر كه در تون است، او چون خادم است	مر ورا، كاو صابر است و حازم است 
11.8 هر كه در حمام شد سیمای او	هست پیدا بر رخ زیبای او
11.9 تونیان را نیز سیما آشكار	از لباس و از دخان و از غبار
11.10 ور نبینی روش، بویش را بگیر	بو عصا آمد برای هر ضریر
11.11 ور نداری بو، در آرش در سخن	از حدیث نو بدان راز كهن 
11.12 پس بگوید: تو نئی صاحب ذهب	بیست سله چرك بردم تا به شب 
11.13 حرص تو چون آتش است اندر جهان	باز كرده هر زبانه صد دهان 
11.14 پیش عقل، این زر، چو سرگین ناخوش است	گر چه چون سرگین فروغ آتش است 
11.15 آفتابی كاو دم از آتش زند	چرك تر را لایق آتش كند
11.16 آفتاب آن سنگ را هم كرد زر	تا به تون حرص افتد صد شرر
11.17 آنكه گوید: مال گرد آورده ام	چیست؟ یعنی چرك چندین خورده ام 
11.18 این سخن گر چه كه رسوائی فزاست	در میان تونیان زین فخرهاست 
11.19 كه تو شش سله كشیدی تا به شب	من كشیدم بیست سله بی تعب 
11.20 آنكه در تون زاد و پاكی را ندید	بوی مشك  آرد  بر او رنجی پدید
11.21 * گر بتون انباز خواهی بود تو	زین زیان هرگز نبینی سود تو

12. قصۀ آن دباغ كه در بازار عطاران از بوی عطر و مشك بی هوش و رنجور شد
12.1 آن یکی دبّاغ در بازار شد	تا خرد آنچه ورا در کار بد
12.2 آن یكی افتاد بی هوش و خمید	چونكه در بازار عطاران رسید
12.3 بوی عطرش زد ز عطاران راد	تا بگردیدش سر و بر جا فتاد
12.4 همچو مردار اوفتاد او بی خبر	نیم روز اندر میان رهگذر
12.5 جمع آمد خلق بر وی آن زمان	جملگی، لا حول گو، درمان كنان 
12.6 آن یكی كف بر دل او می براند	و ز گلاب آن دیگری بر وی فشاند
12.7 او نمی دانست كاندر مرتعه	از گلاب آمد ورا این واقعه 
12.8 آن یكی دستش همی مالید و سر	و آن دگر كه گل همی آورد تر
12.9 آن بخور  عود و شكّر زد بهم	و آن دگر از پوشش اش میكرد كم 
12.10 وآن شده خم تا نفس چون میکشد	وآن دگر بو از دهانش می شمد
12.11 و آن دگر نبضش گرفته از خرد	منتظر تا نبض او چون میجهد
12.12 تا كه می خوردست، یا بنگ و حشیش	خلق در ماندند اندر بی هشیش 
12.13 پس خبر بردند خویشان را شتاب	كه فلان افتاده است آینجا خراب 
12.14 كس نمیداند كه چون مصروع گشت	یا چه شد كاو را فتاد از بام طشت 
12.15 یك برادر داشت آن دباغ زفت	گربز و دانا بیامد زود تفت 
12.16 اندكی سرگین سگ در آستین	خلق را بشكافت و، آمد با حنین 
12.17 گفت: من رنجش همیدانم ز چیست	چون سبب دانی، دوا كردن جلیست 
12.18 چون سبب معلوم نبود مشكل است	داروی رنج و، در آن صد محمل است 
12.19 چون بدانستی سبب را سهل شد	دانش  اسباب، دفع جهل شد
12.20 گفت با خود: هستش اندر مغز و رگ	توی بر تو، بوی آن سرگین سگ 
12.21 تا میان اندر حدث او تا به شب	غرق دباغی است او روزی طلب 
12.22 * با حدث کردست عادت سال و ماه	بوی عطرش لاجرم دارد تباه
12.23 پس چنین گفته است جالینوس مه	آنچه عادت داشت بیمار، آنش ده 
12.24 كز خلاف عادت است آن رنج او	پس دوای رنجش از معتاد جو
12.25 چون جعل گشته است از سرگین كشی	از گلاب آید جعل را بی هشی 
12.26 هم از آن سرگین سگ داروی اوست	كه بدان او را همی معتاد و خوست 
12.27 "الخبیثات الخبیثین" را بخوان	رو و پشت این سخن را باز دان 
12.28 ناصحان او را به عنبر یا گلاب	می دوا سازند بهر فتح باب 
12.29 مر خبیثان را نسازد طیبات	در خور و لایق نباشد ای ثقات 
12.30 چون ز عطر  وحی كژ گشتند و  گم	بد فغانشان كه "تطیرْنا بكم" 
12.31 رنج و بیماریست ما را این مقال	نیست نیكو وعظتان، ما را به فال 
12.32 گر به گفت آرید نصحی آشكار	ما كنیم آن دم شما را سنگسار
12.33 ما به لغو و لهو فربه گشته ایم	در نصیحت خویش را نسرشته ایم 
12.34 هست قوت ما، دروغ و لهو و لاغ	شورش معده ست ما را این بلاغ 
12.35 رنج را صد تو و افزون میكنند	عقل را دارو به افیون میكنند
12.36 * گند شرک و کفر ایشان بی حد است	هین که دباغ اوفتاده بی خود است

13. معالجه كردن برادر دباغ، دباغ را به خفیه، به بوی سرگین
13.1 خلق را  می راند از وی آن جوان	تا علاجش را نبینند آن كسان 
13.2 سر به گوشش برد همچون رازگو	پس نهاد آن چیز بر بینی او
13.3 كاو به كف سرگین سگ سائیده بود	داروی مغز پلید، آن دیده بود
13.4 چونکه بوی آن حدث را واکشید	مغز زشتش بوی ناخوش را شنید
13.5 ساعتی شد، مرده جنبیدن گرفت	خلق گفتند: این فسونی بد شگفت 
13.6 كاین بخواند افسون به گوش او دمید	مرده بود، افسون به فریادش رسید
13.7 جنبش اهل فساد آن سو بود	كه ز ناز و غمزه و ابرو بود
13.8 هر كه را مشك نصیحت سود نیست	جز بدین بوی بدش بهبود نیست 
13.9 مشركان را، ز آن نجس خواندست حق	كاندرون پشك زادند از سبق 
13.10 كرم، كاو زاده ست در سرگین ابد	می نگرداند به عنبر خوی خود
13.11 چون نزد بر وی نثار رشّ نور	او همه جسم است، نی دل چون قشور
13.12 ور  ز  رشّ  نور حق قسمیش داد	همچو رسم مصر سرگین مرغ  زاد
13.13 لیك نی مرغ خسیس خانگی	بلكه مرغ  دانش و فرزانگی 
13.14 تو بدان مانی، كز آن نوری  تهی	زانكه بینی بر پلیدی مینهی 
13.15 از فراقت زرد شد رخسار و رو	برگ زردی، میوۀ ناپخته تو
13.16 دیگ ز آتش شد سیاه و دود فام	گوشت از سختی چنین مانده ست خام 
13.17 هشت سالت جوش دادم در فراق	كم نشد یك ذره خامیت و نفاق 
13.18 * خامی و، هرگز نخواهی پخت تو	گر هزاران بار جوشی، ای عتو
13.19 غورۀ تو سنگ بسته، كز سقام	غوره ها اكنون مویزند و، تو خام 

14. عذر خواستن آن عاشق از گناه خویش به تلبیس و روی پوش و فهم كردن معشوق آن را نیز
14.1 گفت عاشق: امتحان كردم، مگیر	تا ببینم تو حریفی یا ستیر
14.2 من همی دانستمت بی امتحان	لیك، كی باشد خبر همچون عیان ؟
14.3 آفتابی، نام تو مشهور و فاش	چه زیان است ار بكردم ابتلاش ؟
14.4 تو منی، من خویشتن را امتحان	میكنم هر روز در سود و زیان 
14.5 انبیا را امتحان كرده عدات	تا شده ظاهر از ایشان معجزات 
14.6 امتحان  چشم  خود كردم به نور	ای كه چشم بد ز چشمان تو دور
14.7 این جهان همچون خرابه ست و تو گنج	گر تفحص كردم از گنجت، مرنج 
14.8 ز آن چنین بی خردگی كردم گزاف	تا زنم با دشمنان هر بار لاف 
14.9 تا زبانم چون تو را نامی نهد	چشم از این دیده گواهیها دهد
14.10 گر شدم در راه حرمت راه زن	آمدم ای مه، به شمشیر و كفن 
14.11 * جز به شمشیر خود ای شاهم مکش	بیش از این از دوری ای ماهم مکش
14.12 جز به دست خود مبرّم پا و سر	كه از این دستم، نه از دست دگر
14.13 از جدایی باز میرانی سخن	هر چه خواهی كن، ولیكن این مكن 
14.14 در سخن آبادم این دم راه شد	گفت امكان نیست، چون بیگاه شد
14.15 قشر را گفتیم و مغز آمد دفین	گر بمانیم این نماند همچنین 
14.16 * گر خطائی آمد از ما در وجود	چشم میداریم در غفو ای ودود
14.17 * امتحان کردم، مرا معذور دار	چون ز فعل خویش گشتم شرمسار

15. رد كردن معشوق عذر عاشق را و تلبیس او را در روی او مالیدن
15.1 در جوابش بر گشاد آن ماه لب	كه سوی ما روز و، سوی توست شب 
15.2 حیله های تیره اندر داوری	پیش بینایان چرا می آوری ؟
15.3 هر چه در دل داری از مكر و حیل	پیش ما پیداست چون روز، ای دغل
15.4 گر بپوشیمش ز بنده پروری	تو چرا بی روئی از حد میبری ؟
15.5 از پدر آموز، كآدم در گناه	خوش فرود آمد به سوی پایگاه 
15.6 چون بدید آن عالم الاسرار را	کرد ورد خویش استغفار را
15.7 بر سر خاكستر انده نشست	از بهانه شاخ تا شاخی نجست 
15.8 "ربنا انا ظلمنا" گفت و بس	چونكه جانداران بدید از پیش و پس 
15.9 دید جانداران پنهان همچو جان	دور باش هر یكی تا آسمان 
15.10 كه هلا، پیش سلیمان مور باش	تا بنشكافد تو را، این دور باش 
15.11 جز مقام راستی یك دم مأیست	هیچ لالا مرد را چون چشم نیست 
15.12 كور اگر از پند پالوده شود	هر دمی او باز آلوده شود
15.13 آدما تو نیستی كور از نظر	لیك إذا جاء القضاء عمی البصر
15.14 عمرها باید به نادر گاه گاه	تا كه بینا از قضا افتد به چاه 
15.15 كور را خود این قضا همراه اوست	كه مر او را اوفتادن طبع و خوست 
15.16 در حدث افتد، نداند بوی چیست	از من است این بوی یا ز آلودگیست ؟
15.17 ور كسی بر وی كند مشكی نثار	هم ز خود داند، نه از احسان یار
15.18 پس دو چشم روشن، ای صاحب نظر	بهتر از صد مادر است و صد پدر
15.19 خاصه چشم دل كه آن هفتاد توست	پیش چشم حس که خوشه چین اوست 
15.20 ای دریغا ره زنان بنشسته اند	صد گره زیر زبانم بسته اند
15.21 پای بسته چون رود خوش راهوار؟	بس گران بندیست، این معذور دار
15.22 این سخن اشكسته می آید دلا	كاین سخن درّ است و، غیرت آسیا
15.23 درّ اگر چه خرد و اشكسته شود	توتیای دیدۀ خسته شود
15.24 ای درّ، از اشكست خود بر سر مزن	كز شكستن روشنی خواهی شدن 
15.25 همچنین اشكسته بسته گفتنیست	حق  كند آخر درستش، كاو غنی است 
15.26 گندم ار بشكست و از هم در سكست	بر دكان آمد كه نك نان درست 
15.27 تو هم ای عاشق، چو جرمت گشت فاش	آب و روغن ترك كن، اشكسته باش 
15.28 آنكه فرزندان  خاص  آدمند	نفحۀ انا ظلمنا میدمند
15.29 حاجت خود عرضه كن، حجت مگو	همچو ابلیس لعین فتنه جو
15.30 سخت روئی گر ورا شد عیب پوش	در ستیزه و سخت روئی رو بكوش 
15.31 از ستیزه خواست بوجهل لعین	معجزات از مصطفی شاه مهین
15.32 * آن ابو جهل از پیمبر معجزی	خواست همچون كینه ور تركی غزی 
15.33 * معجزه جست از نبی بوجهل سگ	دید و نفزودش از آن، الا که شک
15.34 لیك آن صدیق حق معجز نخواست	گفت: این رو، خود نگوید جز كه راست 
15.35 كی رسد همچون توئی را كز منی؟	امتحان همچو من یاری كنی 

16. گفتن جهودی علی علیه السلام را كه اگر اعتماد داری بر حافظی خدا، از سر این كوشك خود را در انداز، و جواب آن حضرت او را
16.1 مرتضی را گفت روزی یك عنود	كاو ز تعظیم خدا آگه نبود
16.2 بر سر قصری و بامی بس بلند	حفظ حق را واقفی ای هوشمند ؟
16.3 گفت: آری او حفیظ است و غنی	هستی ما را ز طفلی و منی 
16.4 گفت: خود را اندر افكن هین ز بام	اعتمادی كن به حفظ حق تمام 
16.5 تا یقین گردد مرا ایقان تو	و اعتقاد خوب با برهان تو
16.6 پس امیرش گفت: خامش كن، برو	تا نگردد جانت از جرأت گرو
16.7 كی رسد مر بنده را كاو با خدا	آزمایش پیش آرد ز ابتلا ؟
16.8 بنده را كی زهره باشد كز فضول	امتحان حق كند؟ ای گیج گول 
16.9 آن خدا را میرسد، كاو امتحان	پیش آرد هر دمی با بندگان 
16.10 تا بما ما را نماید آشكار	كه چه داریم از عقیده در سرار
16.11 هیچ آدم گفت حق را: كه تو را	امتحان كردم در آن جرم و خطا
16.12 تا ببینم غایت حلمت شها	اه، كه را باشد مجال این؟ كه را ؟
16.13 عقل تو از بس كه آمد خیره سر	هست عذرت از گناه تو بتر
16.14 آنكه او افراشت سقف آسمان	تو چه دانی كردن او را امتحان ؟
16.15 ای ندانسته تو شر و خیر را	امتحان خود را كن، آنگه غیر را
16.16 امتحان  خود چو كردی، ای فلان	فارغ آئی ز امتحان دیگران 
16.17 چون بدانستی كه شكر دانه ای	پس بدانی كاهل شكر خانه ای 
16.18 پس بدان بی امتحانی كه اله	شكری نفرستدت ناجایگاه 
16.19 این بدان بی امتحان از علم شاه	چون سری نفرستدت تا پایگاه 
16.20 هیچ عاقل افكند درّ ثمین؟	در میان مستراحی پر چمین ؟
16.21 زانكه گندم را حكیم آگهی	هیچ نفرستد به انبار  كهی 
16.22 شیخ را كه پیشوا و رهبر است	گر مریدی امتحان كرد، او خر است 
16.23 امتحانش گر كنی در راه دین	هم تو گردی ممتحن، ای بی یقین 
16.24 جرات و جهلت شود عریان و فاش	او برهنه كی شود زین افتتاش ؟
16.25 گر بیاید ذره سنجد كوه را	بر درد ز آن  كه ترازوش، ای فتی 
16.26 كز قیاس خود ترازو می تند	مرد حق را در ترازو میكند
16.27 چون نگنجد او به میزان خرد	پس ترازوی خرد را بر درد
16.28 امتحان همچون تصرف دان در او	تو تصرف بر چنان شاهی مجو
16.29 چه تصرف كرد خواهد نقشها	بر چنان نقاش، بهر ابتلا
16.30 امتحانی گر بدانست و بدید	نی كه هم نقاش آن بر وی كشید ؟
16.31 چه قدر باشد خود این صورت كه بست ؟	پیش صورتها كه در علم وی است؟ 
16.32 وسوسۀ این امتحان چون آمدت	بخت بد دان، كآمد و گردن زدت 
16.33 چون چنین وسواس دیدی، زود زود	با خدا گرد و درآ اندر سجود
16.34 سجده گه را  تر كن از اشك روان	كای خدایا وارهانم زین گمان 
16.35 آن زمان كت امتحان مطلوب شد	مسجد دین تو پر خرّوب شد
16.36 * هین چو وسواس آمدت در امتحان	باز گرد و رو بحق آر آن زمان
16.37 * تا نگهدارد تو را آن ممتحن	از گمان و امتحان  انس و جن
16.38 * ای ضیائ الحق حسام الدین بیا	قصۀ داود بر گو و بقا

17. قصۀ مسجد اقصی و خروب و عزم كردن داود علیه السلام پیش از سلیمان علیه السلام بر بنای آن مسجد
17.1 چون در آمد عزم داودی به تنگ	كه بسازد مسجد اقصی به سنگ 
17.2 وحی كردش حق كه: ترك این بخوان	كه ز دستت بر نیاید این بدان 
17.3 نیست در تقدیر ما آنكه تو این	مسجد اقصی بر آری، ای گزین 
17.4 گفت: جرمم چیست ای دانای راز ؟	كه مرا گوئی كه مسجد را مساز
17.5 گفت: بی جرمی، تو خونها كرده ای	خون مظلومان به گردن برده ای 
17.6 كه ز آواز تو خلقی بی شمار	جان بدادند و شدند آن را شكار
17.7 خون بسی رفتست بر آواز تو	بر صدای خوب جان پرداز تو
17.8 گفت: مغلوب تو بودم، مست تو	دست من بر بسته بود از دست تو
17.9 نی كه هر مغلوب شه مرحوم بود ؟	نی كه المغلوب كالمعدوم بود ؟
17.10 گفت: ای مغلوب، معدومیت کو؟	جز به نسبت نیست معدوم ایقنوا
17.11 این چنین معدوم كاو از خویش رفت	بهترین هستها افتاد و زفت 
17.12 او به نسبت با حیات حق فناست	در حقیقت در فنا او را بقاست 
17.13 جملۀ ارواح در تدبیر اوست	جملۀ اشباح در تأثیر اوست 
17.14 آنكه او مغلوب اندر لطف ماست	نیست مضطر، بلكه مختار ولاست 
17.15 منتهای اختیار آن است خود	كه اختیارش گردد اینجا مفتقد
17.16 اختیاری را نبودی چاشنی	گر نگشتی آخر او محو از منی 
17.17 در جهان گر لقمه و گر شربت است	لذت او فرع ترک لذت است 
17.18 گر چه از لذات بی تاثیر شد	لذتی بود او و لذت گیر شد
17.19 * هر که او مغلوب شد مرحوم گشت	در بحار رحمتش معدوم گشت
17.20 * نی چنان معدوم کز اهل وجود	هیچ بر وی چربد اندر گاه جود
17.21 * بلکه والی گشت موجودات را	بی گمان و بی نفاق و بی ریا
17.22 * بی مثال و بی نشان و بی مکان	بی زمان و بی چنین و بی چنان
17.23 * بی شکال اندر سوال و در جواب	دم مزن والله اعلم بالصواب

18. شرح إنّما الْمؤْمنون إخْوةٌ و العلماء كنفس واحده، خاصه اتحاد داود و سلیمان و سایر انبیاء علیهم السلام كه اگر یكی از ایشان را منكر شوی ایمان به هیچ نبی درست نباشد و این علامت اتحاد است كه یك خانه از آن هزار خانه ویران كنی، آن همه ویران شود و یك دیوار قایم نماند كه لا نفرّق بین أحدٍ منْهمْ و العاقل یكفیه الاشاره، این خود از اشارت گذشت
18.1 * پس خطاب آمد به داود از خدا	کای گزین پیغمبر نیکو لقا
18.2 * دل مدار اندر تفکر زین خبر	ره مده در دل ملال و غم مخور
18.3 * غم مدار ای پاک دل، در سینه ات	پاک دار از هر غبار آیینه ات
18.4 * که تو را گفتیم: بگذر زین بنا	کاندر این دریا تو را نبود شنا
18.5 * این قضا رفته است بر حکم قضا	مر تو را باید همی دادن رضا
18.6 * با قضای ما رضا ده شاد باش	تن بده وز قید غم آزاد باش
18.7 * کاین به جهد تو نمیگردد تمام	بگذر از این کوشش و بردار گام
18.8 گر چه برناید به جهد و زور تو	لیك مسجد را بر آرد پور تو
18.9 گر چه برناید به جهدت اینمقام	لیک پور تو کند آن را تمام
18.10 كردۀ او كردۀ توست ای حكیم	مومنان را اتصالی دان قدیم 
18.11 مومنان معدود، لیك ایمان یكی	جسمشان معدود، لیكن جان یكی 
18.12 غیر فهم و جان كه در گاو و خر است	آدمی را عقل و جانی دیگر است 
18.13 باز غیر عقل و جان آدمی	هست جانی در ولی آن دمی 
18.14 جان حیوانی ندارد اتحاد	تو مجو این اتحاد از روح  باد
18.15 گر خورد این نان، نگردد سیر آن	ور كشد بار این، نگردد آن گران 
18.16 بلكه این شادی كند از مرگ او	از حسد میرد، چو بیند برگ او
18.17 جان گرگان و سگان هر یك جداست	متحد جانهای شیران خداست 
18.18 جمع گفتم جانهاشان من به اسم	كان یكی جان، صد بود نسبت به جسم 

19. * مثل آوردن در بیان اتحاد جانهای انبیا و اولیاء و دوستان خدایتعالی بنوز آفتات که تمامت خانها و سرایها و بیابانها و کوهها و دریاها را بتابش خود روشن کند و در هر خانه و سرای و هر دشت و صحرا روشنائی دیگر دهد و همه یکنور و روشنی باشد و اختلاف جانهای مردم دیگر بنور ماه و ستارگان و نور چراغ که هر کدام نور دیگر است و چون آفتاب طلوع کند این انوار نمانند چنانکه روز حشر چون خورشید جمال و جلال حق از مشرق ازل طالع شود انوار عاریتی محو گردد
19.1 همچو آن یك نور خورشید سما	صد بود نسبت به صحن خانه ها
19.2 لیك یك باشد همه انوارشان	چون كه برگیری تو دیوار از میان 
19.3 چون نماند خانه ها را قاعده	مومنان مانند نفس واحده 
19.4 فرق و اشكالات آید زین مقال	لیک نبود مثل این، باشد مثال 
19.5 فرق ها بی حد بود از شخص شیر	تا به شخص آدمی زاد دلیر
19.6 لیك در وقت مثال، ای خوش نظر	اتحاد از روی جانبازی نگر
19.7 كان دلیر، آخر مثال شیر بود	نیست مثل شیر در جملۀ حدود
19.8 متحد، نقشی ندارد این سرا	تا كه مثلی وا نمایم من تو را
19.9 هم مثال ناقصی دست آورم	تا ز حیرانی خرد را واخرم 
19.10 شب به هر خانه چراغی مینهند	تا به نور آن، ز ظلمت میرهند
19.11 آن چراغ، این تن بود، نورش چو جان	هست محتاج فتیل و این و آن 
19.12 آن چراغ شش فتیلۀ این حواس	جملگی بر خواب و خور دارد اساس 
19.13 بی خور و بی خواب نزید نیم دم	با خور و با خواب، نزید نیز هم 
19.14 بی فتیل و روغنش نبود بقا	با فتیل و روغن او هم بی وفا
19.15 زانكه نور علتی اش مرگ جوست	چون زید؟ كه روز روشن مرگ اوست 
19.16 جمله حسهای بشر هم بی بقاست	زانكه پیش نور روز حشر لاست 
19.17 نور حسّ جان بی پایان ما	نیست كلی فانی و لا چون گیا
19.18 لیك مانند ستاره و ماهتاب	جمله محوند از شعاع آفتاب 
19.19 آنچنان كه سوز و درد زخم   كیك	محو گردد چون در آید مار الیك 
19.20 آنچنان كه عور اندر آب جست	تا در آب از زخم زنبوران برست 
19.21 میكند زنبور بر بالا طواف	چون بر آرد سر، ندارندش معاف 
19.22 آب ذكر حق و، زنبور این زمان	هست یاد این فلانه و آن فلان 
19.23 * زین فلان و آن فلان بگذر همی	گرت زآب ذکر حق باید دمی
19.24 دم بخور در آب ذكر و صبر كن	تا رهی از فكر و وسواس كهن 
19.25 بعد از آن، تو طبع آن آب صفا	خود بگیری، جملگی سر تا به پا
19.26 آن چنان کز آب، آن زنبور  شر	می گریزد، از تو هم گیرد حذر
19.27 بعد از آن خواهی تو دور از آب باش	كه به سرّ هم، طبع آبی خواجه تاش 
19.28 پس كسانی كز جهان بگذشته اند	لا نیند و، در صفات آغشته اند
19.29 در صفات حق، صفات جمله شان	همچو اختر پیش آن خور، بی نشان 
19.30 * بی نشان از خویش و با آن دلنشین	از کمال قرب معنی همنشین
19.31 * مرده از خود پیش آن شه زنده دم	زندۀ جاوید در کوی قدم
19.32 گر ز قرآن نقل خواهی ای حرون	خوان "جمیع هم لدینا محضرون" 
19.33 محضرون معدوم نبود، نیك بین	تا بقای روحها دانی یقین 
19.34 روح  محجوب از بقایش در عذاب	روح  واصل، در بقا پاك از حجاب 
19.35 زین چراغ حس حیوان، المراد	گفتمت هان تا نجوئی اتحاد
19.36 روح خود را متصل كن ای فلان	زود با ارواح قدس سالكان 
19.37 صد چراغت گر مرند، ار بیستند	باش فارغ، چون یگانه نیستند
19.38 زآن همه جنگند این اصحاب ما	جنگ كس نشنید اندر انبیا
19.39 زانكه نور انبیا خورشید بود	نور حس ما، چراغ و شمع و دود
19.40 یك بمیرد، یك بماند تا به روز	یك بود پژمرده، دیگر با فروز
19.41 جان حیوانی بود حی از غذی	هم بمیرد او به هر نیك و بدی 
19.42 گر بمیرد این چراغ و طی شود	خانۀ همسایه مظلم كی شود ؟
19.43 نور آن خانه چو بی این هم به پاست	پس چراغ حس هر خانه جداست 
19.44 این مثال جان حیوانی بود	نی مثال جان ربانی بود
19.45 باز از هندوی شب چون ماه زاد	بر سر هر روزنی نوری فتاد
19.46 نور آن صد خانه را تو یك شمر	كه نماند نور آن بی این دگر
19.47 تا بود خورشید تابان بر افق	هست در هر خانه نور او قنق 
19.48 باز چون خورشید جان آفل شود	نور جملۀ خانه ها زایل شود
19.49 این مثال نور آمد، مثل نی	مر تو را هادی، عدو را ره زنی 
19.50 بر مثال عنكبوت زشت خو	پرده های گنده را بر بافد او
19.51 از لعاب خویش پردۀ نور كرد	دیدۀ ادراك خود را كور كرد
19.52 گردن اسب ار بگیرد، بر خورد	ور بگیرد پاش، بستاند لگد
19.53 كم نشین بر اسب توسن بی لگام	عقل و دین را پیشوا كن، والسلام 
19.54 اندر این آهنگ منگر سست و پست	كاندر این ره صبر و شقّ انفس است 

20. بقیۀ قصۀ بنای مسجد اقصی در دست سلیمان علیه السلام
20.1 باز گرد و قصۀ مسجد بگو	با سلیمان نبیّ نیک خو
20.2 چون سلیمان كرد آغاز بنا	پاك چون كعبه، همایون چون منی 
20.3 در بنایش دیده میشد كرّ و فر	نی فسرده چون بناهای دگر
20.4 * چون به امر حق بنا کرد آن بنا	برتر آمد از ستاره و از سما
20.5 * از زمین و آسمان یاری بدش	جن و انس اندر مدد کاری بدش
20.6 در بنا هر سنگ كز  كه می سكست	فاش "سیرو ابی" همی گفت از نخست 
20.7 همچو از آب و گل آدم كده	نور ز آهك پاره ها تابان شده 
20.8 سنگ بی حمال آینده شده	و آن در و دیوارها زنده شده 
20.9 * از زمین، آب روان زآینده بود	* خاک آن آب روان را بنده بود
20.10 * آب و خاک از خویشتن گل می سرشت	واندر آن گل صورت دل می سرشت
20.11 * همچو آدم کز گل آمد اصل او	وز "نفخت روحی" آمد وصل او
20.12 * چون در و دیوار جنت جان بدش	آن در و دیوار جان ارزان بدش
20.13 حق همی گوید كه: دیوار بهشت	نیست چون دیوارها بی جان و زشت 
20.14 چون در و دیوار تن، با آگهیست	زنده باشد خانه، چون شاهنشهیست 
20.15 هم درخت و میوه، هم آب زلال	با بهشتی در حدیث و در مقال 
20.16 زانكه جنت را، نه ز آلت بسته اند	بلكه از اعمال و نیّت بسته اند
20.17 این بنا، ز آب و گل مرده بدست	و آن بنا از طاعت زنده شدست 
20.18 این به اصل خویش ماند پر خلل	و آن به اصل خود كه علم است و عمل 
20.19 هم سریر و قصر و هم تاج و ثیاب	با بهشتی در سؤال و در جواب 
20.20 فرش بی فرّاش پیچیده شود	خانه بی مكناس روبیده شود
20.21 تخت او سیار بی حمال شد	حلقه و در، مطرب و قوال شد
20.22 خانۀ دل بین ز غم ژولیده شد	بی كناس از توبه ای روبیده شد
20.23 هست در دل زندگی دار الخلود	در زبانم چون نمی آید، چه سود ؟
20.24 * چونکه گشت آن مسجد اقصی تمام	ز اهتمامات سلیمان والسلام
20.25 چون سلیمان در شدی هر بامداد	مسجد اندر، بهر ارشاد عباد
20.26 پند دادی، گه به گفت و لحن و ساز	گه به فعل اعنی ركوع  با نیاز
20.27 پند فعلی، خلق را جذاب تر	كاو رسد در جان  هر بیگوش و كر
20.28 واندر آن، وهم امیری كم بود	در حشم، تاثیر آن محكم بود

21. قصۀ آغاز خلافت عثمان و خطبۀ وی در بیان آنكه ناصح فعال به فعل به از ناصح قوال به قول
21.1 قصۀ عثمان كه بر منبر برفت	چون خلافت یافت بشتابید تفت 
21.2 منبر مهتر كه سه پایه بدست	رفت بوبكر و دوم پایه نشست 
21.3 بر سوم پایه عمر، در دور خویش	از برای حرمت اسلام و كیش 
21.4 دور عثمان آمد او بالای تخت	بر شد و بنشست آن محمود بخت 
21.5 پس سؤالش كرد شخصی بو الفضول	كان دو ننشستند بر جای رسول 
21.6 پس تو چون جستی از ایشان برتری ؟	چون به رتبت تو از ایشان كمتری 
21.7 گفت: اگر جایم سیم پایه بدی	وهم مثلیّ عمرتان میشدی 
21.8 ور دوم پایه شدم من جای جو	گفتئی: مثل ابوبکر است او
21.9 هست این بالا مقام مصطفی	وهم مثلی نیست با آن شه مرا
21.10 بعد از آن بر جای خطبه آن ودود	تا به قرب عصر لب خاموش بود
21.11 زهره نی كس را كه گوید: هین بخوان	یا برون آید ز مسجد آن زمان 
21.12 هیبتی بنشسته بد بر خاص و عام	پر شده از نور یزدان صحن و بام 
21.13 هر كه بینا، ناظر آن نور بود	كور را زآن تاب هم گرمی فزود 
21.14 تا ز گرمی  فهم كردی آن ضریر	كه بر آمد آفتابی بس منیر
21.15 لیك این گرمی  گشاید دیده را	تا ببیند عین هر بشنیده را
21.16 گرمی اش را ضجرتی و حالتی	ز آن تبش دل را گشادی فسحتی 
21.17 كور چون شد گرم از نور قدم	از فرح گوید كه: من بینا شدم 
21.18 سخت خوش مستی، ولی ای بو الحسن	پاره ای راه است تا بینا شدن 
21.19 این نصیب كور باشد ز آفتاب	صد چنین، والله اعلم بالصواب 
21.20 وآنكه او این نور را بینا بود	شرح او، كی كار بو سینا بود ؟
21.21 ور شود صد تو كه باشد این زبان	كاو بجنباند به كف پردۀ عیان 
21.22 وای بر وی گر بساید پرده را	تیغ اللهی كند دستش جدا
21.23 دست چه بود؟ خود سرش را بر كند	آن سری كز جهل سرها می كند
21.24 این به تقدیر سخن گفتم تو را	ور نه خود دستش كجا و این كجا ؟
21.25 خاله را خایه بدی، خالو بدی	این به تقدیر آمدست ار او بدی 
21.26 از زبان تا چشم، كاو پاك از شك است	صد هزاران سال گویم، اندك است 
21.27 هین مشو نومید، نور از آسمان	حق چو خواهد، میرسد در یك زمان 
21.28 صد اثر در كانها از اختران	میرساند قدرتش در هر زمان 
21.29 اختر گردون ظلم را ناسخ است	اختر حق، در صفاتش راسخ است 
21.30 چرخ  پانصد ساله راه، ای مستعین	در اثر نزدیك آمد با زمین 
21.31 سه هزاران سال و پانصد تا زحل	دم به دم خاصیتش آرد عمل 
21.32 درهمش آرد چو سایه در ایاب	طول سایه چیست پیش آفتاب ؟
21.33 وز نفوس پاك اختروش مدد	سوی اخترهای گردون میرسد
21.34 ظاهر آن اختران قوّام ما	باطن ما گشته قوّام سما

22. در بیان آن كه حكما گویند: آدمی عالم صغری است و حكمای الهی گویند: آدمی عالم كبری است زیرا که آن علم حكما بر صورت آدمی مقصور بود و علم این حكما در حقیقت حقیقت آدمی موصول بود
22.1 پس به صورت عالم صغری توئی	پس به معنی عالم كبری توئی 
22.2 ظاهر آن شاخ اصل میوه است	باطنا بهر ثمر شد شاخ هست 
22.3 گر نبودی میل و امید ثمر	كی نشاندی باغبان هر سو شجر ؟
22.4 پس به معنی آن شجر از میوه زاد	گر به صورت از شجر بودش ولاد
22.5 مصطفی زین گفت: كادم و انبیا	خلف من باشند در زیر لوا
22.6 بهر این فرموده است آن ذوفنون	رمز "نحن الاخرون السابقون" 
22.7 گر به صورت من ز آدم زاده ام	من به معنی جدّ جدّ افتاده ام 
22.8 كز برای من بدش سجدۀ ملك	وز پی من رفت بر هفتم فلك 
22.9 پس ز من زائید در معنی پدر	پس ز میوه زاد در معنی شجر
22.10 اوّل فكر آخر آمد در عمل	خاصه فكری كاو بود وصف ازل 
22.11 حاصل اندر یك زمان از آسمان	میرود می آید ایدر كاروان 
22.12 نیست بر این كاروان این ره دراز	كی مفازه زفت آید با مفاز ؟
22.13 دل به كعبه میرود در هر زمان	جسم طبع دل بگیرد ز امتنان 
22.14 این دراز و كوتهی مر جسم راست	چه دراز و كوته آنجا كه خداست ؟
22.15 چون خدا مر جسم را تبدیل كرد	رفتنش بی فرسخ و بی میل كرد
22.16 صد امید است این زمان، بردار گام	عاشقانه، ای فتی، خلّ الكلام 
22.17 گر چه پیلۀ چشم بر هم میزنی	در سفینه خفته ای، ره می كنی 

23. تفسیر این حدیث كه مثل امتی كمثل سفینة نوح من تمسك بها نجا و من تخلف عنها غرق
23.1 بهر این فرمود پیغمبر كه من	همچو كشتی ام به طوفان زمن 
23.2 ما و اصحابیم چون كشتی نوح	هر كه دست اندر زند یابد فتوح 
23.3 چونكه با شیخی، تو دور از زشتیی	روز و شب سیّاری و در كشتیی 
23.4 در پناه جان جان بخشی قوی	خفته در کشتیّ و در ره میروی 
23.5 مگسل از پیغمبر ایام خویش	تكیه كم كن بر فن و بر كام خویش 
23.6 گر چو شیری، چون روی ره بی دلیل	همچو روبه در ضلالی و ذلیل 
23.7 هین مپر، الا كه با پرهای شیخ	تا ببینی عون  لشكرهای شیخ 
23.8 یك زمانی موج لطفش بال توست	آتش قهرش دمی حمّال توست 
23.9 قهر او را ضد لطفش كم شمر	اتحاد هر دو بین اندر اثر
23.10 یك زمان چون خاك سبزت میكند	یك زمان پر باد و گبزت میكند
23.11 جسم  عارف را دهد وصف جماد	تا بر او روید گل و نسرین شاد
23.12 لیك او بیند، نبیند غیر او	جز به مغز پاك ندهد خلد بو
23.13 مغز را خالی كن از انكار یار	تا كه ریحان یابد از گلزار یار
23.14 تا بیابی بوی خلد از یار من	چون محمد، بوی رحمن از یمن 
23.15 در صف معراجیان گر بیستی	چون براقت پر گشاید، نیستی 
23.16 نی چو معراج زمینی تا قمر	بلكه چون معراج كلكی تا شكر
23.17 نی چو معراج بخاری تا سما	بل چو معراج جنینی تا نها 
23.18 خوش براقی گشت، خنگ نیستی	سوی هستی آردت، گر بیستی 
23.19 كوه و دریاها سمش مس میكند	تا جهان  حسّ را پس میكند
23.20 پا بكش در كشتی و می رو  روان	چون سوی معشوق  جان  جان روان 
23.21 دست نی و پای نی رو تا قدم	آنچنان كه تاخت جانها از عدم 
23.22 بردریدی در سخن پردۀ قیاس	گر نبودی سمع سامع را نعاس 
23.23 ای فلك بر گفت او گوهر ببار	از جهان او جهانا شرم دار
23.24 گر بباری، گوهرت صد تا شود	جامدت بیننده و گویا شود
23.25 پس نثاری كرده باشی بهر خود	چون كه هر سرمایۀ تو صد شود

24. قصۀ هدیه فرستادن بلقیس از شهر سبا سوی سلیمان علیه السلام
24.1 * همچو آن هدیه که بلقیس از سبا	بر سلیمان میفرستاد، ای کیا
24.2 هدیۀ بلقیس چل استر بدست	بار آنها جمله خشت زر بدست 
24.3 چون به صحرای سلیمانی رسید	فرش آن را جمله زرّ   پخته دید
24.4 بر سر زر تا چهل منزل براند	تا كه زر را در نظر، آبی نماند
24.5 بارها گفتند: زر را وابریم	سوی مخزن، ما چه بیگار اندریم ؟ 
24.6 عرصه ای كش خاك زر  ده، دهی است	زر به هدیه بردن آنجا ابلهی است 
24.7 ای ببرده عقل، هدیه تا اله	عقل، آنجا كمتر است از خاك راه 
24.8 چون كساد هدیه آنجا شد پدید	شرمساریشان همی واپس كشید
24.9 باز گفتند: ار كساد و، ار روا	چیست بر ما؟ بنده فرمانیم ما
24.10 گر زر و گر خاك، ما را بردنیست	امر فرمانده، بجا آوردنیست 
24.11 گر بفرمایند كه: واپس برید	هم به فرمان، تحفه را باز آورید
24.12 * امر و فرمان را همی باید شنید	تا بدانجا هدیه را باید کشید
24.13 پس روان گشتند هدیه آوران	تا به تخت آن سلیمان جهان
24.14 خندش آمد چون سلیمان آن بدید	كز شما من كی طلب كردم مزید ؟
24.15 من نگفتم که به هدیه استم امید	بلكه گفتم: لایق هدیه شوید
24.16 كه مرا از غیب، نادر هدیه هاست	كه بشر آن را نیارد نیز خواست 
24.17 میپرستید اختری، كاو زر كند	رو به او آرید، كاو اختر كند
24.18 میپرستید آفتاب چرخ را	خوار كرده جان عالی نرخ را
24.19 آفتاب، از امر حق طباخ  ماست	ابلهی باشد، كه گوئیم او خداست 
24.20 آفتابت گر بگیرد چون كنی ؟	آن سیاهی زو، تو چون بیرون كنی ؟
24.21 نی به درگاه خدا آری صداع ؟	كه سیاهی را ببر، واده شعاع 
24.22 گر  كشندت نیم شب، خورشید كو ؟	تا بنالی، یا امان خواهی از او
24.23 حادثات اغلب به شب واقع شود	و آن زمان معبود تو غائب بود
24.24 سوی حق، گر ز آستانه  خم شوی	وا رهی از اختران، محرم شوی 
24.25 چون شوی محرم، گشایم با تو لب	تا ببینی آفتاب نیم شب 
24.26 جز روان پاك او را شرق نی	در طلوعش روز و شب را فرق نی 
24.27 روز آن باشد كه او شارق شود	شب نماند چونکه او بارق شود
24.28 چون نماید ذره پیش آفتاب ؟ 	خور چنان باشد در آن انوار و تاب 
24.29 آفتابی را كه رخشان میشود	دیده پیشش  كند و حیران میشود
24.30 همچو ذره بینی اش در نور  عرش	پیش نور بی حد موفور عرش 
24.31 بینی اش مسكین و خوار و بی قرار	دیده را قوّت شده از كردگار
24.32 كیمیائی كه از او یك مأثری	بر دخان افتاد، گشت آن اختری 
24.33 نادر اكسیری، كه از وی نیم تاب	بر ظلامی زد، بكردش آفتاب 
24.34 بوالعجب میناگری، كز یك عمل	بست چندین خاصیت را برّ زحل 
24.35 باقی درهای جان و اختران	هم بر این مقیاس، ای طالب بدان 
24.36 دیدۀ حسی، زبون  آفتاب	دیدۀ ربانئی جوی و بیاب 
24.37 تا زبون گردد به پیش آن نظر	شعشعات آفتاب با شرر
24.38 * كان نظر نوری و، این ناری بود	نار پیش نور، بس تاری بود

25. كرامات و نور شیخ عبد الله مغربی قدس سره
25.1 گفت عبد الله شیخ مغربی	شصت سال از شب ندیدم من شبی 
25.2 من ندیدم ظلمتی در شصت سال	نی به روز و نی به شب نی ز اعتلال 
25.3 صوفیان گفتند، صدق  قال او	شب همی رفتیم در دنبال او
25.4 در بیابانهای پر از خار و گو	او چو ماه بدر ما را پیش رو
25.5 روی پس ناكرده میگفت او به شب	هین گو آمد، میل كن در سوی چپ 
25.6 باز گفتی بعد یك دم: سوی راست	میل كن، زیرا كه خاری پیش پاست 
25.7 روز گشتی پای بوسش گشته ما	زآنکه بودی پاکش از گل، هر دو پا
25.8 * روز گشتی پاش را ما پای بوس	گشته پاهایش چو پاهای عروس 
25.9 نی ز خاك و، نی ز گل بر وی اثر	نه از خراش خار و آسیب حجر
25.10 مغربی را مشرقی كرده خدای	كرده مغرب را چو مشرق نور زای 
25.11 نور این شمس شموسی فارس است	روز خاص و عام را او حارس است 
25.12 چون نباشد حارس آن نور مجید ؟	كه هزاران آفتاب آرد پدید
25.13 تو به نور او همی رو، در امان	در میان اژدها و كژدمان 
25.14 پیش پیشت میرود آن نور  پاك	میكند هر رهزنی را چاك چاك 
25.15 یوم لا یخزی النّبی را راست دان	نور "یسعی بین ایدیهم" بخوان 
25.16 گر چه گردد در قیامت آن فزون	از خدا اینجا بخواهید آزمون 
25.17 كاو ببخشد هم به میغ و هم به ماغ	نور  جان، والله اعلم بالبلاغ 

26. باز گردانیدن سلیمان علیه السلام رسولان بلقیس را با آن هدیه ها كه آورده بودند سوی بلقیس و دعوت كردن سلیمان بلقیس را به ایمان و ترك آفتاب پرستی
26.1 باز گردید ای رسولان خجل	زر شما را، دل به من آرید، دل 
26.2 این زر من، بر سر آن زر نهید	كوری تن فرج استر را دهید
26.3 فرج استر لایق حلقۀ زر است	زر  عاشق، روی زرد اصفر است 
26.4 كه نظرگاه خداوند است آن	كز نظر انداز خورشید است، كان 
26.5 كو نظرگاه شعاع آفتاب ؟	كو نظرگاه خداوند لباب ؟
26.6 از گرفت من، ز جان اسپر كنید	گر چه اكنون هم گرفتار منید
26.7 مرغ فتنۀ دانه، بر بام است او	پر گشاده، بستۀ دام است او
26.8 چون به دانه داد او دل را به جان	ناگرفته، مر و را بگرفته دان 
26.9 آن نظرها كه به دانه می كند	آن گره دان، كاو به پا بر میزند
26.10 دانه گوید: گر تو میدزدی نظر	من همی دزدم ز تو صبر و مقر
26.11 چون گشایند آن نظر این سو تو را	پس مدان از خویشتن غافل مرا
26.12 * چون كشیدت آن نظر اندر پی ام	پس بدانی كز تو من غافل نی ام 

27. قصۀ عطاری كه سنگ ترازوی او گل سر شوی بود و دزدیدن مشتری گلخوار، از آن گل هنگام سنجیدن شكر و دیدن عطار و نادیده کردن مر ورا
27.1 پیش عطاری یكی  گل خوار رفت	تا خرد ابلوج قند خاص زفت 
27.2 پس بر  عطار، طرّار دو دل	موضع سنگ ترازو بود گل 
27.3 * گفت عطار: ای جوان، ابلوج من	هست نیکو بی تکلف بی سخن
27.4 لیک گل، سنگ  ترازوی من است	گر تو را میل شكر بخریدن است 
27.5 گفت: هستم در مهمی قند جو	سنگ میزان، هر چه خواهد، باش گو
27.6 گفت با خود: پیش آنكه گلخور است	سنگ چه بود؟ گل نكوتر از زر است 
27.7 همچو آن دلاله كاو گفت: ای پسر	نو عروسی یافتم بس خوب فر
27.8 سخت زیبا، لیك هم یك چیز هست	كان ستیره، دختر حلواگر است 
27.9 گفت: بهتر، این چنین خود گر بود	دختر او چرب و شیرین تر بود
27.10 گر نداری سنگ و، سنگت از گل است	این به و، به  گل مرا، قوت  دل است 
27.11 اندر آن كفۀ ترازو ز اعتداد	او بجای سنگ آن گل را نهاد
27.12 پس برای كفۀ دیگر به دست	هم به قدر آن شكر را می شكست 
27.13 چون نبودش تیشه ای، او دیر ماند	مشتری را منتظر آنجا نشاند
27.14 رویش آن سو بود،  گلخور ناشگفت	گل از او پوشیده دزدیدن گرفت 
27.15 ترس ترسان، كه نیاید ناگهان	چشم او بر من فتد از امتحان 
27.16 دید عطار آن و خود مشغول كرد	كه فزون تر دزد از این، ای روی زرد
27.17 گر بدزدی، و ز  گل، من میبری	رو كه هم از پهلوی خود میخوری 
27.18 تو همی ترسی ز من، لیك از خری	من همی ترسم كه تو كمتر خوری 
27.19 چون ببینی تو شكر را، ز آزمود	پس بدانی کاحمق و غافل كه بود
27.20 گر چه مشغولم، چنان احمق نیم	كه شكر افزون كشی تو از نی ام 
27.21 مرغ از آن دانه نظر خوش میكند	دانه هم از دور، راهش میزند
27.22 گر ز راه چشم حظی میبری	نی كباب از پهلوی خود میخوری ؟
27.23 این نظر از دور، چون تیر است و سمّ	عشقت افزون میشود، صبر تو كم 
27.24 مال دنیا، دام مرغان ضعیف	ملك عقبی، دام مرغان شریف 
27.25 تا بدین ملكی كه او دامیست ژرف	در شكار آیند مرغان شگرف 
27.26 من سلیمان، می نخواهم ملكتان	بلكه من  برهانم از هر هلكتان 
27.27 كاین زمان هستید خود مملوك ملك	مالك ملك، آنكه او بجهید ز هلك 
27.28 باژگونه، ای اسیر این جهان	نام خود كردی امیر این جهان 
27.29 ای تو بندۀ این جهان، محبوس جان	چند گوئی خویش را خواجۀ جهان ؟

28. دل داری كردن و نواختن سلیمان علیه السلام مر آن رسولان را و دفع وحشت و آزار از دل ایشان و عذر قبول ناكردن هدیه شرح كردن با ایشان
28.1 ای رسولان، میفرستمتان رسول	ردّ من بهتر شما را، از قبول 
28.2 پیش بلقیس آنچه دیدید از عجب	باز گوئید از بیابان ذهب 
28.3 * که چهل منزل به روی زر بدید	وز چنین هدیه خجل چون میشدید
28.4 تا بداند كه به زر طامع نه ایم	ما زر، از زر آفرین آورده ایم 
28.5 آنكه، گر خواهد، همه خاك زمین	سر به سر زر گردد و درّ ثمین 
28.6 حق برای آن كند، ای زر گزین	روز محشر این زمین را نقره گین 
28.7 فارغیم از زر كه ما بس پر فنیم	خاكیان را سر به سر زرین كنیم 
28.8 از شما كی كدیۀ زر میكنیم ؟	ما شما را كیمیاگر میكنیم 
28.9 ترك آن گیرید، گر ملك سباست	كه برون  آب و گل، بس ملكهاست 
28.10 تخته بند است آنكه تختش خوانده ای	صدر پنداری و، بر در مانده ای 
28.11 پادشاهی نیستت بر ریش خود	پادشاهی چون كنی بر نیك و بد
28.12 بی مراد تو شود ریشت سپید	شرم دار از ریش خود، ای كژ امید
28.13 مالك الملك است هر كش سر نهد	بی جهان  خاك صد ملكش دهد
28.14 لیك ذوق سجده ای پیش خدا	خوشتر آید از دو صد دولت تو را
28.15 پس بنالی كه نخواهم ملكها	ملك آن سجده مسلم كن مرا
28.16 پادشاهان جهان، از بد رگی	بو نبردند از شراب بندگی 
28.17 ور نه ادهم وار، سر گردان و دنگ	ملك را بر هم زدندی بیدرنگ 
28.18 لیك حق بهر ثبات این جهان	مهرشان بنهاد بر چشم و دهان 
28.19 تا شود شیرین بر ایشان تخت و تاج	که ستانیم از جهان داران خراج 
28.20 از خراج ار جمع آری زر چو ریگ	آخر آن از تو بماند مرده ریگ 
28.21 همره جانت نگردد ملك و زر	زر بده، سرمه ستان بهر نظر
28.22 تا ببینی كاین جهان چاهیست تنگ	یوسفانه آن رسن آری به چنگ 
28.23 تا بگوید، چون ز چاه آئی به بام	جان كه: "یا بشری، لی هذا غلام" 
28.24 هست در چاه انعكاسات نظر	كمترین آنكه نماید سنگ زر
28.25 وقت بازی، كودكان را ز اختلال	مینماید آن خزفها، زر و مال 
28.26 عارفانش، كیمیاگر گشته اند	تا كه شد كانها بر  ایشان نژند

29. دیدن درویشی جماعت مشایخ را در خواب و در خواست كردن روزی حلال، بی مشغول شدن به كسب و از عبادت ماندن، و ارشاد ایشان او را به میوه های تلخ و ترش كوهی بر وی شیرین شدن به داد آن مشایخ
29.1 آن یكی درویش گفت اندر سمر	خضریان را من بدیدم، خواب در
29.2 گفتم ایشان را كه: روزی حلال	از كجا نوشم كه نبود آن وبال 
29.3 مر مرا سوی كهستان راندند	میوه ها ز آن بیشه می افشاندند
29.4 كه خدا شیرین بكرد آن میوه را	در دهان تو به همتهای ما
29.5 هین بخور پاك و حلال و بی حسیب	بی صداع و نقل و بالا و نشیب 
29.6 پس مرا ز آن رزق، نطقی رو نمود	ذوق  گفت من، خردها میربود
29.7 گفتم: این فتنه است، ای رب جهان	بخششی ده از همه خلقان نهان 
29.8 شد سخن از من، دل خوش یافتم	چون انار از ذوق می بشكافتم 
29.9 گفتم: ار چیزی نباشد در بهشت	غیر این شادی كه دارم در سرشت 
29.10 هیچ نعمت آرزو ناید دگر	زین نپردازم به خورد نیشكر
29.11 مانده بود از كسب، یك دو حبه ام	دوخته در آستین  جبه ام 

30. نیت كردن او، كه این زر بدهم بدان هیزم كش چون من روزی یافتم به كرامات مشایخ و رنجیدن آن هیزم كش از ضمیر و نیت او
30.1 آن یكی درویش هیزم میكشید	خسته و مانده، ز بیشه در رسید
30.2 پس بگفتم: من ز روزی فارغم	زین سپس از بهر رزقم نیست غم 
30.3 میوۀ مكروه بر من خوش شدست	رزق خاصی جسم را آمد به دست 
30.4 چونكه من فارغ شدستم از گلو	حبه ای چند است، این بدهم بدو
30.5 بدهم این زر را بدین تكلیف كش	تا دو سه روزك شود از قوت خوش 
30.6 خود ضمیرم را همی دانست او	زانكه سمعش داشت نور از شمع هو
30.7 بود پیشش سرّ هر اندیشه ای	چون چراغی در درون شیشه ای 
30.8 هیچ پنهان می نشد از وی ضمیر	بود بر مضمون دلها او امیر
30.9 پس همی منگید با خود زیر لب	در جواب فكرتم آن بو العجب 
30.10 كاین بود اندیشه ات بهر ملوك ؟	كیف تلقی الرزق، ان لم یرزقوك ؟
30.11 من نمی كردم سخن را فهم لیك	بر دلم می زد عتابش نیك نیك 
30.12 سوی من آمد به هیبت همچو شیر	تنگ هیزم را نهاد از پشت زیر
30.13 پرتو حالی كه او هیزم نهاد	لرزه ای بر هر هفت عضو من فتاد
30.14 گفت: یا رب، گر ترا خاصان هی اند	كه مبارك دعوت و فرّخ پی اند
30.15 لطف تو خواهم كه میناگر شود	این زمان، این تنگ هیزم، زر شود
30.16 در زمان دیدم كه زر شد هیزمش	همچو آتش بر زمین می تافت خوش 
30.17 من در آن بی خود شدم، تا دیرگه	چونكه با خویش آمدم من از وله 
30.18 بعد از آن گفت: ای خدا، گر آن كبار	بس غیورند و گریزان ز اشتهار
30.19 باز این را بند هیزم ساز زود	بی توقف، هم بر آن حالی كه بود
30.20 در زمان هیزم شد آن اغصان زر	مست شد در كار او عقل و نظر
30.21 بعد از آن برداشت هیزم را و رفت	سوی شهر، از پیش من، او تیز و تفت 
30.22 خواستم تا از پی آن شه روم	پرسم از وی مشكلات و، بشنوم 
30.23 بسته كرد آن هیبت او مر مرا	پیش خاصان، ره نباشد عامه را
30.24 ور كسی را ره شود، گو: سر فشان	كان بود از رحمت و از جذبشان 
30.25 پس غنیمت دار آن توفیق را	چون بیابی صحبت صدیق را
30.26 نی چو آن ابله، كه یابد قرب شاه	سهل و آسان در فتد آن دم ز راه 
30.27 چون ز قربانی دهندش بیشتر	پس بگوید: ران  گاو است این مگر ؟
30.28 نیست این از ران گاو، ای مفتری	ران گاوت می نماید از خری 
30.29 بذل شاهانه ست این، بی رشوتی	بخشش محض است این، از رحمتی 

31. تحریض سلیمان مر رسولان را بتعجیل بهجرت بلقیس بهر ایمان
31.1 همچنان كه شه سلیمان در نبرد	جذب خیل و لشكر بلقیس كرد
31.2 كه بیائید ای عزیزان زود زود	كه بر آمد موجها از بحر  جود
31.3 سوی ساحل میفشاند بی خطر	جوش موجش هر زمانی صد گهر
31.4 الصلا گفتیم، ای اهل رشاد	كاین زمان رضوان در  جنت گشاد
31.5 پس سلیمان گفت: ای پیكان روید	سوی بلقیس و، بدین دین بگروید
31.6 پس بگوئیدش: بیا اینجا تمام	زود كه " ان الله یدعو بالسلام" 
31.7 هین بیا ای طالب دولت، شتاب	كه فتوح است این زمان و فتح باب 
31.8 ای كه تو طالب نه ای، تو هم بیا	تا طلب یابی از آن یار وفا

32. سبب هجرت ابراهیم ادهم و ترك ملك خراسان
32.1 ملك بر هم زن تو، ادهم وار زود	تا بیابی همچو او ملك خلود
32.2 خفته بود آن شه شبانه بر سریر	حارسان بر بام اندر دار و گیر
32.3 قصد شه از حارسان آن هم نبود	كه كند ز آن دفع دزدان و رنود
32.4 او همی دانست كان كاو عادل است	فارغ است از واقعه، ایمن دل است 
32.5 عدل باشد پاسبان كامها	نی به شب چوبك زنان بر بامها
32.6 لیك بد مقصودش از بانگ رباب	همچو مشتاقان خیال آن خطاب 
32.7 نالۀ سرنا و تهدید دهل	چیزكی ماند بدان ناقور كل 
32.8 پس حكیمان گفته اند: این لحنها	از دوار چرخ بگرفتیم ما
32.9 بانگ گردشهای چرخ است، این كه خلق	می سرایندش به طنبور و به حلق 
32.10 مومنان گویند: كاثار بهشت	نغز گردانید هر آواز  زشت 
32.11 ما همه اجزای آدم بوده ایم	در بهشت آن لحنها بشنوده ایم 
32.12 گر چه بر ما ریخت آب و  گل شكی	یادمان آید از آنها اندكی 
32.13 لیك چون آمیخت با خاك كرب	كی دهد این زیر و این بم آن طرب ؟
32.14 آب چون آمیخت با بول و کمیز	گشت ز آمیزش مزاجش تلخ و تیز
32.15 چیزكی از آب هستش در جسد	بول زآنرو آتشی را می كشد
32.16 گر نجس شد آب، این طبعش بماند	كاتش غم را به طبع خود نشاند
32.17 پس غذای عاشقان آمد سماع	كه در او باشد خیال اجتماع 
32.18 قوتی گیرد خیالات ضمیر	بلكه صورت گردد از بانگ صفیر
32.19 آتش عشق از نواها گشت تیز	آنچنان كه آتش آن جوز ریز

33. حكایت آن مرد تشنه كه از سر جوز بن جوز در جوی آب میریخت كه در گو بود و به آب نمی رسید تا به افتادن جوز بانگ آب بشنود و او را چون سماع خوش بانگ آب اندر طرب می آورد
33.1 در نغولی بود آب، آن تشنه ماند	بر درخت جوز و، جوزی می فشاند
33.2 می فتاد از جوز بن، جوز اندر آب	بانگ می آمد، همی دید او حباب 
33.3 عاقلی گفتش كه: بگذار ای فتا	جوزها خود تشنگی آرد تو را
33.4 * پیشتر در آب میافتد ثمر	آب در پستیست، از تو دورتر
33.5 پیشتر در آب میافتد ببین	می برد آبش تو را، چه سود از این؟
33.6 تا تو از بالا فرو آئی به زیر	آب، جوزت برده باشد، ای دلیر
33.7 گفت: قصدم زین فشاندن جوز نیست	تیزتر بنگر، بر این ظاهر مأیست 
33.8 قصد من آن است كاید بانگ آب	هم ببینم بر سر آب این حباب 
33.9 تشنه را خود شغل چبود در جهان ؟	گرد پای حوض گشتن جاودان 
33.10 گرد جو و، گرد آب و بانگ آب	همچو حاجی، طائف كعبۀ صواب 
33.11 همچنان مقصود من زین مثنوی	ای ضیاء الحق حسام الدین توئی 
33.12 مثنوی اندر فروع و در اصول	جمله آن  توست و كردستی قبول 
33.13 * التجا بر توست و بر امداد تو	تکیه بر اشفاق و بر اسعاد تو
33.14 * مثنوی اندر اصول و در فروع	میکند زیر لوای تو رجوع
33.15 * مثنوی اندر اصول و ابتدا	جمله بهر توست و بر توست انتها
33.16 * در قبول توست عزّ و مقبلی	زآنکه شاه جان و سلطان دلی
33.17 در قبول آرند شاهان نیك و بد	چون قبول آرند، نبود هیچ رد
33.18 چون نهالی كاشتی آبش بده	چون گشادش داده ای، بگشا گره 
33.19 قصدم از الفاظ او راز تو است	قصدم از انشایش آواز تو است 
33.20 پیش من آوازت، آواز خداست	عاشق از معشوق، حاشا كی جداست ؟ 
33.21 اتصالی بی تكیف بی قیاس	هست رب الناس را با جان  ناس 
33.22 لیك گفتم ناس من، نسناس نی	ناس، غیر جان  جان اشناس، نی 
33.23 ناس مردم باشد و، كو مردمی ؟	تو سر مردم ندیدستی دمی 
33.24 ما رمیت إذْ رمیت خوانده ای	لیك جسمی، در تجزی مانده ای 
33.25 ملك جسمت را چو بلقیس، ای غبی	ترك كن بهر سلیمان نبی 
33.26 می كنم لا حول، نی از گفت خویش	بلكه از وسواس آن اندیشه كیش 
33.27 كاو خیالی میكند در گفت من	در دل از وسواس و انكارات و ظن 
33.28 میكنم لا حول، یعنی چاره نیست	چون تو را در دل به ضدم گفتنیست 
33.29 چونكه گفت من گرفتت در گلو	من خمش كردم، تو زین پس خود بگو
33.30 آن یكی نائی، خوش، نی میزدست	ناگهان از مقعدش بادی بجست 
33.31 نای را بر كون نهاد، او كه: ز من	گر تو بهتر میزنی، بستان بزن 
33.32 ای مسلمان، خود ادب اندر طلب	نیست الا حمل از هر بی ادب 
33.33 هر كه را بینی شكایت میكند	كان فلان كس راست، طبع و خوی بد
33.34 این شكایتگر یقین خوی اش بد است	كه بدان بد خوی، بد گوی آمدست 
33.35 زآنكه خوشخو آن بود، كاو در خمول	باشد از بد خو و بد طبعان حمول 
33.36 لیك در شیخ این گله، ز امر خداست	نه پی خشم و ممارات و هواست 
33.37 آن شكایت نیست، هست اصلاح جان	چون شكایت كردن پیغمبران 
33.38 ناحمولی انبیا از امر دان	ور نه حمالست بد را حلمشان 
33.39 طبع را كشتند اندر حمل بد	ناحمولی گر کنند از حق بود 
33.40 ای سلیمان، در میان زاغ و باز	حلم حق شو، با همه مرغان بساز
33.41 * بلبل بسیار گو را پر مکن	باز را و کبک را بر هم مزن
33.42 ای دو صد بلقیس حلمت را زبون	كه اهد قومی انهم لا یعلمون 

34. تهدید فرستادن سلیمان علیه السلام پیش بلقیس كه اصرار میندیش بر شرك و تاخیر مكن
34.1 هین بیا بلقیس، ور نه بد شود	لشكرت خصمت شود، مرتد شود
34.2 پرده دار تو درت را بر كند	جان تو با تو، به جان خصمی كند
34.3 جمله ذرات زمین و آسمان	لشكر حقند گاه امتحان 
34.4 باد را دیدی كه با عادان چه كرد ؟	آب را دیدی كه در طوفان چه كرد ؟
34.5 آنچه بر فرعون زد، آن بحر كین	و آنچه با قارون نمودست این زمین 
34.6 و آنچه آن بابیل، با آن پیل كرد	و آنچه پشه، كلۀ نمرود خورد
34.7 و آنكه سنگ انداخت داودی به دست	گشت ششصد پاره و لشكر شكست 
34.8 سنگ می بارید بر اعدای لوط	تا كه در آب سیه خوردند غوط
34.9 گر بگویم از جمادات جهان	عاقلانه، یاری پیغمبران 
34.10 مثنوی چندان شود كه چل شتر	گر كشد، عاجز شود از بار پر
34.11 دست بر كافر گواهی میدهد	لشكر حق میشود، سر مینهد
34.12 ای نموده ضد حق در فعل درس	در میان لشكر اوئی، بترس 
34.13 جزو جزوت لشكر او در وفاق	مر تو را اكنون مطیعند از نفاق 
34.14 گر بگوید چشم را: كاو را فشار	درد چشم از تو بر آرد صد دمار
34.15 ور به دندان گوید او: بنما وبال	پس ببینی تو ز دندان گوشمال 
34.16 باز كن  طب را، بخوان باب العلل	تا ببینی لشكر تن را عمل 
34.17 چونكه جان  جان  هر چیزی وی است	دشمنی با جان  جان آسان كی است ؟
34.18 خود رها كن لشكر دیو و پری	كز میان جان كنندم صفدری 
34.19 ملك را بگذار بلقیس از نخست	چون مرا یابی، همه ملك آن  توست 
34.20 خود بدانی چون بر  من آمدی	كه تو بی من نقش گرمابه بدی 
34.21 نقش اگر خود نقش سلطان یا غنیست	صورت است از جان، خود او بی چاشنیست 
34.22 زینت او از برای دیگران	باز كرده بیهده چشم و دهان 
34.23 ای تو در پیكار، خود را باخته	دیگران را تو ز خود نشناخته 
34.24 تو به هر صورت كه آئی بیستی	كه منم این، والله آن تو نیستی 
34.25 یك زمان تنها بمانی تو ز خلق	در غم و اندیشه مانی تا به حلق 
34.26 این تو كی باشی؟ كه تو آن اوحدی	كه خوش و زیبا و سر مست خودی 
34.27 مرغ  خویشی، صید خویشی، دام خویش	صدر خویشی، فرش خویشی، بام خویش 
34.28 جوهر آن باشد كه قائم با خود است	آن عرض باشد كه فرع او شدست 
34.29 گر تو آدم زاده ای، چون او نشین	جمله ذرّیات را در خود ببین 
34.30 چیست اندر خم كه اندر نهر نیست ؟	چیست اندر خانه، كاندر شهر نیست ؟
34.31 این جهان خم است و دل چون جوی آب	این جهان حجره ست و دل شهر عجاب 

35. ظاهر گردانیدن سلیمان كه مرا خالصا لامر الله جهد است در ایمان تو، یك ذره غرضی نیست مرا نه در نفس تو و نه در حسن تو و نه در ملك تو، خود بینی چون چشم جان باز شود بنور الله
35.1 هین بیا كه من رسولم، دعوتی	چون اجل شهوت  كشم، نی شهوتی 
35.2 ور بود شهوت، امیر شهوتم	نی اسیر شهوت و روی بتم 
35.3 بت شكن بوده ست اصل  اصل  ما	چون خلیل حق و جملۀ انبیا
35.4 گر در آئیم، ای رهی، در بتكده	بت سجود آرد، نه ما، در معبده 
35.5 احمد و بو جهل در بتخانه رفت	زین شدن تا آن شدن فرقیست زفت 
35.6 این در آید، سر نهند او را بتان	آن در آید، سر نهد چون امتان 
35.7 این جهان شهوتی بت خانه ایست	انبیا و كافران را لانه ایست 
35.8 لیك شهوت بندۀ پاكان بود	زر نسوزد، ز آنكه نقد كان بود
35.9 كافران قلبند و، پاكان همچو زر	اندر این بوته درند این دو نفر
35.10 قلب چون آمد، سیه شد در زمان	زر در آمد، زرّی او شد عیان 
35.11 دست و پا انداخت اندر بوته زر	در رخ آتش همی خندد چو خور 
35.12 جسم ما رو پوش باشد در جهان	ما چو دریا زیر این  كه در نهان 
35.13 شاه دین را منگر ای نادان به طین	كاین نظر كردست ابلیس لعین 
35.14 كی توان اندود این خورشید را ؟	با كفی گل، تو بگو آخر مرا
35.15 گر بریزی خاك و صد خاكسترش	بر سر نور، او بر آید بر سرش 
35.16 كه كه باشد که بپوشد روی آب؟	طین كه باشد كاو بپوشد آفتاب ؟

36. باقی قصۀ ابراهیم ادهم قدس الله سرّه
36.1 خیز بلقیسا چو ادهم، شاه وار	دود از این ملك دو سه روزه بر آر
36.2 * باز گو احوال ابراهیم زود	ترک ملکش را بگو، موجب چه بود؟
36.3 خفته بر تختی، شنید آن نیك نام	طق طقی و های و هویی شب ز بام 
36.4 گامهای تند بر بام سرا	گفت با خود: این چنین زهره كه را ؟
36.5 بانگ زد بر روزن قصر او كه: كیست ؟	این نباشد آدمی، مانا پریست 
36.6 سر فرو كردند قومی بوالعجب	ما همی گردیم شب بهر طلب 
36.7 هین چه میجوئید؟ گفتند: اشتران	گفت: اشتر، بام بر، كی جست هان ؟
36.8 پس بگفتندش كه: تو بر تخت جاه	چون همی جوئی ملاقات اله ؟
36.9 خود همان بد، دیگر او را كس ندید	چون پری، از آدمی شد ناپدید
36.10 معنی اش پنهان و، او در پیش خلق	خلق كی بینند غیر ریش و دلق ؟
36.11 چون ز چشم خویش و خلقان دور شد	همچو عنقا در جهان مشهور شد
36.12 جان هر مرغی كه آمد سوی قاف	جملۀ عالم از او لافند، لاف 
36.13 چون رسید اندر سبا این نور  شرق	غلغلی افتاد در بلقیس و خلق 
36.14 روحهای مرده جمله پر زدند	مردگان از گور تن، سر بر زدند
36.15 یكدگر را مژده میدادند: هان	نك ندائی میرسد از آسمان 
36.16 ز آن ندا، دینها همی گردند گبز	شاخ و برگ دل همی گردند سبز
36.17 از سلیمان، آن نفس چون نفخ صور	مردگان را وارهانید از قبور
36.18 مر تو را بادا سعادت بعد از این	این گذشت، الله اعلم بالیقین 

37. بقیۀ قصۀ اهل سبا و نصیحت و ارشاد سلیمان علیه السلام آل بلقیس را هر یكی را اندر خود و مشكلات دین و دل او و صید كردن هر جنس مرغ ضمیری را به صفیر آن جنس مرغ و طعمۀ او
37.1 قصه گویم از سبا مشتاق وار	چون صبا آمد به سوی لاله زار
37.2 لاقت الاشباح، یوم وصلها	عادت الاولاد، صوب اصلها
37.3 أمة العشق الخفی فی الامم	مثل جود حوله لوم السقم 
37.4 ذلة الارواح، من اشباحها	عزة الاشباح، من ارواحها
37.5 ایها العشاق، السقیا لكم	أنتم الباقون، والبقیا لكم 
37.6 ایها السالون قوموا و اعشقوا	ذاك ریح یوسف فاستنشقوا
37.7 منطق الطیر سلیمانی، بیا	بانگ هر مرغی كه آید، می سرا
37.8 چون به مرغانت فرستادست حق	لحن هر مرغی بدادستت سبق 
37.9 مرغ جبری را زبان جبر گو	مرغ پر اشكسته را، از صبر گو
37.10 مرغ صابر را تو خوش دار و معاف	مرغ عنقا را بخوان اوصاف قاف 
37.11 مر كبوتر را، حذر فرما ز باز	باز را از حلم گوی و احتراز
37.12 و آن خفاشی را كه ماند او بی نوا	می كنش با نور، جفت و آشنا
37.13 كبك جنگی را بیاموزان تو صلح	مر خروسان را نما اشراط صبح 
37.14 همچنان میرو ز هدهد تا عقاب	ره نما، والله اعلم بالصواب 

38. آزاد شدن بلقیس از ملك، و مست شدن او از شوق ایمان و التفات همت او از همه ملك منقطع شدن وقت هجرت، الا از تخت
38.1 چون سلیمان سوی مرغان سبا	یك صفیری كرد، بست آن جمله را
38.2 جز مگر مرغی كه بد بی جان و پر	یا چو ماهی گنگ بود از اصل و كر
38.3 نی غلط گفتم، كه كر، گر سر نهد	پیش وحی كبریا، سمعش دهد
38.4 چونكه بلقیس از دل و جان عزم كرد	بر زمان رفته هم افسوس خورد
38.5 ترك مال و ملك كرد او آن چنان	كه بترك نام و ننگ آن عاشقان 
38.6 آن غلامان و كنیزان  بناز	پیش چشمش همچو پوسیده پیاز
38.7 باغها و قصرها و آب رود	پیش چشم از عشق، گلخن مینمود
38.8 عشق در هنگام استیلا و خشم	زشت گرداند لطیفان را به چشم 
38.9 هر زمرّد را نماید گندنا	غیرت عشق این بود، معنی  لا
38.10 لا اله الا هو، این است ای پناه	كه نماید مه تو را دیگ سیاه 
38.11 هیچ مال و، هیچ مخزن، هیچ رخت	می دریغش نامد، الا جز كه تخت 
38.12 پس سلیمان از دلش آگاه شد	كز دل او، تا دل او راه بد
38.13 * آن کسی که بانگ مرغان بشنود	و از ضمیر هر یکی واقف بود
38.14 نالۀ مخفی موران بشنود	هم ز دور او سرّ هر جان بشنود
38.15 آنكه گوید راز قالتْ نملة	هم بداند راز این طاق كهن 
38.16 دید از دورش، كه آن تسلیم كیش	تلخش آمد فرقت آن تخت خویش 
38.17 گر بگویم آن سبب، گردد دراز	كه چرا بودش به تخت آن عشق و آز
38.18 گر چه این كلك و قلم خود بی حسیست	نیست جنس كاتب، او را مونسیست 
38.19 * همچنین هر آلت پیشه وری	هست بی جان، مونس جانوری 
38.20 آلت هر پیشه کاری آنچنان	هست بیجان لیک مونس شد به جان
38.21 این سبب را من معین گفتمی	گر نبودی چشم فهمت را نمی 
38.22 از بزرگی  تخت، كز حد میفزود	نقل كردن تخت را امكان نبود
38.23 خرده كاری بود و تفریقش خطر	همچو اوصال بدن با همدگر
38.24 پس سلیمان گفت: گر چه فی الاخیر	سرد خواهد شد بر او تاج و سریر
38.25 چون ز وحدت جان برون آرد سری	جسم را با فرّ او نبود فری 
38.26 چون بر آید گوهر از قعر بحار	ننگری اندر كف و خاشاك و خوار
38.27 سر بر آرد آفتاب با شرر	دمّ عقرب را كه سازد مستقر
38.28 لیك خود با این همه بر نقد حال	جست باید تخت او را انتقال 
38.29 تا نگردد خسته هنگام لقا	كودكانه حاجتش گردد روا
38.30 هست بر ما سهل و، او را بس عزیز	تا بود بر خوان حوران دیو نیز
38.31 عبرت جانش شود آن تخت ناز	همچو دلق و چارقی پیش ایاز
38.32 تا بداند در چه بود آن مبتلا	از كجاها در رسید او تا كجا
38.33 خاك را و نطفه را و مضغه را	پیش چشم ما همی دارد خدا
38.34 كز كجا آوردمت، ای بد نیت	كه از آن آید همی خفریقی ات 
38.35 تو بر آن عاشق بدی در دور آن	منكر این فضل بودی آن زمان 
38.36 این كرم چون دفع آن انكار توست	كه میان خاك میكردی نخست 
38.37 حجت انكار شد انشار تو	از دوا، بدتر شد این بیمار تو
38.38 خاك را تصویر این كار از كجا ؟	نطفه را خصمی و انكار از كجا ؟
38.39 چون در آن دم بی دل و بی سر بدی	فكرت و انكار را منكر بدی 
38.40 از جمادی چونكه انكارت برست	هم از این انكار حشرت شد درست 
38.41 پس مثال تو چو آن حلقه زنیست	كز درونش خواجه گوید: خواجه نیست 
38.42 حلقه زن، زین نیست، دریابد كه هست	پس ز حلقه بر ندارد هیچ دست 
38.43 پس هم انكارت مبیّن میكند	كز جماد او حشر صد فن میكند
38.44 چند صنعت رفت ای انكار، تا	آب و گل انكار زاد از هلْ أتی 
38.45 آب و  گل میگفت: خود انكار نیست	بانگ میزد بی خبر: كاخبار نیست 
38.46 پس بگویم شرح این از صد طریق	لیك خاطر لغزد از گفت دقیق
38.47 * شرح آن را لب ببستم ای کیا	بهر نقل تخت بلیقیس از سبا 

39. چاره كردن سلیمان علیه السلام در احضار تخت بلقیس از سبا
39.1 * پس سلیمان گفت با لشگر عیان	تخت او را حاضر آرید این زمان
39.2 گفت عفریتی كه: تختش را به فن	حاضر آرم تا تو زین مجلس شدن 
39.3 گفت آصف: من به اسم اعظمش	حاضر آرم پیش تو در یك دمش 
39.4 گر چه عفریت اوستاد سحر بود	لیك آن از نفخ آصف رو نمود
39.5 حاضر آمد تخت بلقیس آن زمان	لیك ز آصف، نه از فن عفریتیان 
39.6 گفت: حمد الله بدین و صد چنین	كه بدیده ستم ز رب العالمین 
39.7 پس نظر كرد آن سلیمان سوی تخت	گفت: آری، گول گیری ای درخت 
39.8 پیش چوب و سنگ چون نقشی كنند	ای بسا گولان كه سرها می نهند
39.9 ساجد و مسجود، از جان بی خبر	دیده از جان جنبشی، و اندك اثر
39.10 دیده در وقتی كه شد حیران و دنگ	كه سخن گفت و اشارت كرد سنگ 
39.11 نرد خدمت چون به ناموضع بباخت	شیر سنگین را، شقی، شیری شناخت 
39.12 از كرم شیر حقیقی كرد جود	استخوانی سوی سگ انداخت زود
39.13 گفت: گر چه نیست آن سگ بر قوام	لیك ما را استخوان، لطفیست عام 

40. قصۀ یاری خواستن حلیمه از بتان چون عقیب فطام مصطفی علیه السلام گم كرد و لرزیدن و سجدۀ بتان و گواهی دادن ایشان بر عظمت كار مصطفی صلی الله علیه و آله و سلم
40.1 قصۀ راز حلیمه گویمت	تا زداید داستان او غمت 
40.2 مصطفی را چون ز شیر او باز كرد	بر كفش برداشت چون ریحان و ورد
40.3 می گریزانیدش از هر نیك و بد	تا سپارد آن شهنشه را به جد
40.4 چون همی آورد امانت را ز بیم	شد به كعبه و آمد او اندر حطیم 
40.5 از هوا بشنید بانگی: كای حطیم	تافت بر تو آفتابی بس عظیم 
40.6 ای حطیم، امروز آید بر تو زود	صد هزاران نور از خورشید جود
40.7 ای حطیم، امروز آرد در تو رخت	محتشم شاهی كه پیك اوست بخت 
40.8 ای حطیم، امروز بی شك از نوی	منزل جانهای بالائی شوی 
40.9 جان پاكان طلب طلب و جوق  جوق	آیدت از هر نواحی مست شوق 
40.10 گشت حیران آن حلیمه ز آن صدا	نی كسی در پیش، نی سوی قفا
40.11 شش جهت خالی ز صورت، وین ندا	شد پیاپی آن ندا را جان فدا
40.12 مصطفی را بر زمین بنهاد او	تا كند آن بانگ خوش را جستجو
40.13 چشم می انداخت آن دم سو به سو	كه كجای است آن شه اسرار گو ؟
40.14 كاین چنین بانگ بلند از چپ و راست	می رسد، یا رب رساننده كجاست ؟
40.15 چون ندید او خیره و نومید شد	جسم لرزان، همچو شاخ بید شد
40.16 باز آمد سوی آن طفل رشید	مصطفی را در مكان خود ندید
40.17 حیرت اندر حیرت آمد بر دلش	گشت بس تاریك از غم منزلش 
40.18 سوی منزلها دوید و بانگ داشت	كه كه بر دردانه ام غارت گماشت ؟
40.19 مكیان گفتند: ما را علم نیست	ما ندانستیم كاینجا كودكیست 
40.20 ریخت چندان اشك و كرد او با فغان	كه از او گریان شدند آن مکیان 
40.21 سینه كوبان آن چنان بگریست خوش	كاختران گریان شدند از گریه اش 

41. حكایت آن پیر عرب كه دلالت كرد حلیمه را به استعانت بتان
41.1 پیر مردی پیشش آمد با عصا	كای حلیمه، چه فتاد آخر تو را ؟
41.2 كه چنین آتش ز دل افروختی	وین جگرها را ز ماتم سوختی 
41.3 گفت: احمد را رضیعم معتمد	پس بیاوردم كه بسپارم به جد
41.4 چون رسیدم در حطیم آوازها	می رسید و می شنیدم از هوا
41.5 من چو آن الحان شنیدم از هوا	طفل را بنهادم آنجا زآن صدا
41.6 تا ببینم این ندا آواز كیست	كه ندائی بس لطیف و بس شهیست 
41.7 نه از كسی دیدم به گرد خود نشان	نی ندا می منقطع شد یك زمان 
41.8 چونكه وا گشتم ز حیرتهای دل	طفل را آن جا ندیدم، وای دل 
41.9 گفتش: ای فرزند، تو انده مدار	كه نمایم مر تو را یك شهریار
41.10 كه بگوید، گر بخواهد، حال طفل	او بداند منزل و ترحال طفل 
41.11 پس حلیمه گفت: ای جانم فدا	مر تو را ای شیخ  خوب خوش ندا
41.12 هین مرا بنمای آن شاه نظر	كش بود از حال طفل من خبر
41.13 برد او را پیش عزی، كاین صنم	هست در اخبار غیبی مغتنم 
41.14 ما هزاران گم شده زو یافتیم	چون به خدمت سوی او بشتافتیم 
41.15 پیر كرد او را سجود و گفت زود	ای خداوند عرب، ای بحر جود
41.16 گفت: ای عزی، تو بس اكرامها	كرده ای تا رسته ایم از دامها
41.17 بر عرب حق است از اكرام تو	فرض گشته تا عرب شد رام تو
41.18 این حلیمۀ سعدی از اومید تو	آمد اندر ظلّ شاخ بید تو
41.19 كه از او فرزند طفلی گم شدست	نام آن كودك محمد آمدست 
41.20 چون محمد گفت، آن جمله بتان	سر نگون گشتند و ساجد آن زمان 
41.21 كه برو ای پیر، این چه جست و جوست ؟	آن محمد را، كه عزل ما از اوست 
41.22 ما نگون و سنگسار آئیم از او	ما كساد و بی عیار آئیم از او
41.23 آن خیالاتی كه دیدندی ز ما	وقت فترت، گاه گاه، اهل هوا
41.24 گم شود چون بارگاه او رسید	آب آمد مر تیمم را درید
41.25 دور شو ای پیر، فتنه كم فروز	هین ز رشك احمدی ما را مسوز
41.26 دور شو بهر خدا، ای پیر تو	تا نسوزی ز آتش تقدیر تو
41.27 این چه دم اژدها افشردن است ؟	هیچ دانی چه خبر آوردن است ؟
41.28 زین خبر خون شد دل دریا و كان	زین خبر لرزان شود هفت آسمان 
41.29 چون شنید از سنگها پیر این سخن	پس عصا انداخت آن پیر كهن 
41.30 از شکوه ترس و لرز آن ندی	پیر دندانها بهم بر میزدی 
41.31 آنچنان كاندر زمستان مرد عور	او همی لرزید و می گفت: ای ثبور
41.32 چون در آن حالت بدید آن پیر را	زآن عجب گم كرد زن تدبیر را
41.33 گفت پیرا: گر چه من در محنتم	حیرت اندر حیرت اندر حیرتم 
41.34 ساعتی بادم خطیبی میكند	ساعتی سنگم ادیبی میكند
41.35 باد با حرفم سخنها میدهد	سنگ و كوهم فهم اشیا میدهد
41.36 گاه طفلم را ربوده غیبیان	غیبیان سبز پوش آسمان 
41.37 از كه نالم؟ با كه گویم این گله ؟	من شدم سودائی، اكنون صد دله 
41.38 غیرتش از شرح غیبم لب ببست	این قدر گویم: كه طفلم گم شدست 
41.39 گر بگویم چیز دیگر من كنون	خلق بندندم به زنجیر جنون 
41.40 گفت پیرش: كای حلیمه، شاد باش	سجدۀ شكر آر و، رو را كم خراش 
41.41 غم مخور، یاوه نگردد او ز تو	بلكه عالم یاوه گردد اندر او
41.42 هر زمان از رشك غیرت پیش و پس	صد هزاران پاسبان است و حرس 
41.43 آن ندیدی كان بتان  ذو فنون ؟	چون شدند از نام طفلت سر نگون ؟ 
41.44 این عجب قرنیست بر روی زمین	پیر گشتم، من ندیدم جنس این 
41.45 زین رسالت سنگها چون ناله داشت	تا چه خواهد بر گنه كاران گماشت 
41.46 سنگ بی جرم است، در معبودی اش	تو نه ای مضطر، كه بنده بودیش 
41.47 آنكه مضطر اینچنین ترسان شده ست	تا كه بر مجرم چها خواهند بست 

42. خبر یافتن جد مصطفی عبد المطلب از گم كردن حلیمه مصطفی علیه السلام را و طالب شدن او گرد شهر و نالیدن بر در كعبه و از حق درخواستن و یافتن او محمد علیه السلام را
42.1 چون خبر یابید جد مصطفی	از حلیمه وز فغانش برملا
42.2 و ز چنان بانگ بلند و نعره ها	كه به میلی میرسید از وی صدا
42.3 زود عبد المطلب دانست چیست	دست بر سینه همی زد، میگریست 
42.4 آمد از غم بر در كعبه به سوز	كای خبیر از سرّ شب، و از راز  روز
42.5 خویشتن را من نمی بینم فنی	تا بود همراز تو همچون منی 
42.6 خویشتن را من نمی بینم هنر	تا شوم مقبول این مسعود در
42.7 یا سر و سجدۀ مرا قدری بود	یا به  اشكم، دو لبی خندان شود
42.8 لیك در سیمای آن درّ یتیم	دیده ام آثار لطفت ای كریم 
42.9 كه نمی ماند به ما، گر چه ز ماست	ما همه مس ایم و، احمد كیمیاست 
42.10 آن عجائبها كه من دیدم بر او	من ندیدم بر ولی و بر عدو
42.11 آنچه فضل تو در این طفلیش داد	كس نشان ندهد به صد ساله جهاد
42.12 چون یقین دیدم عنایتهای تو	بر وی، او درّیست از دریای تو
42.13 من هم او را می شفیع آرم به تو	حال او ای حال دان، با من بگو
42.14 از درون كعبه آمد بانگ زود	كه هم اكنون رخ به تو خواهد نمود
42.15 با دو صد اقبال او محظوظ ماست	با دو صد طلب ملك محفوظ ماست 
42.16 ظاهرش را شهرۀ كیهان كنیم	باطنش را از همه پنهان كنیم 
42.17 زرّ و كان بود آب و گل، ما زرگریم	كه گهش خلخال و گه خاتم بریم 
42.18 گه حمایلهای شمشیرش كنیم	گاه بند گردن شیرش كنیم 
42.19 گه ترنج  تخت بر سازیم از او	گاه تاج  فرق های ملك جو
42.20 عشقها داریم با این خاك ما	زانكه افتاده ست در قعدۀ رضا
42.21 گه چنین شاهی از او پیدا كنیم	گه هم او را پیش شه، شیدا كنیم 
42.22 صد هزاران عاشق و معشوق از او	در فغان و در نفیر و جستجو
42.23 كار ما این است، بر كوری آن	كه به كار ما ندارد میل جان 
42.24 این فضیلت خاك را ز آن رو دهیم	زآنکه نعمت پیش بی برگان نهیم 
42.25 زآنكه دارد خاك شكل اغبری	و ز درون دارد صفات انوری 
42.26 ظاهرش با باطنش گشته به جنگ	باطنش چون گوهر و ظاهر چو سنگ 
42.27 ظاهرش گوید: كه ما اینیم و بس	باطنش گوید: نكو بین پیش و پس 
42.28 ظاهرش منكر كه باطن هیچ نیست	باطنش گوید: كه بنمائیم بیست 
42.29 ظاهرش با باطنش در چالش اند	لاجرم زین صبر نصرت می كشند
42.30 زین ترش رو خاك، صورتها كنیم	خندۀ پنهانش را پیدا كنیم 
42.31 زانكه ظاهر  خاك اندوه و بكاست	در درونش صد هزاران خنده هاست 
42.32 كاشف السرّیم و كار ما همین	كاین نهانها را بر آریم از كمین 
42.33 گر چه دزد از منكری تن میزند	شحنه، آن از عصر پیدا میكند
42.34 فضل ها دزدیده اند این خاكها	تا مقر آریمشان از ابتلا
42.35 بس عجب فرزند كاو را بوده است	لیك احمد بر همه افزوده است 
42.36 شد زمین و آسمان خندان و شاد	كاین چنین شاهی، ز ما دو جفت، زاد
42.37 می شكافد آسمان از شادی اش	خاك چون سوسن شد از آزادی اش 
42.38 ظاهرت با باطنت، ای خاك خوش	چونكه در جنگند و اندر كش مكش 
42.39 هر كه با خود، بهر حق، باشد به جنگ	تا شود معنیش خصم  بو و رنگ 
42.40 ظلمتش با نور او شد در قتال	آفتاب جانش را نبود زوال 
42.41 هر كه كوشد بهر ما در امتحان	پشت زیر پاش آرد آسمان 
42.42 ظاهرت از تیرگی افغان كنان	باطن تو گلستان در گلستان 
42.43 قاصدا، چون صوفیان رو ترش	تا نیامیزند با هر نور كش 
42.44 عارفان رو ترش، چون خار پشت	عیش پنهان كرده در خار درشت 
42.45 باغ پنهان کرده  گل، آن خار فاش	كای عدوی دزد، زین در دور باش 
42.46 خار پشتا، خار حارس كرده ای	سر چو صوفی در گریبان برده ای 
42.47 تا كسی در چار دانگ عیش  تو	کم شود، زین گل رخان خار خو
42.48 طفل تو، گرچه كه كودك خو بدست	هر دو عالم خود طفیل او بدست 
42.49 ما جهانی را بدو زنده كنیم	چرخ را در خدمتش بنده كنیم 

43. نشان خواستن عبد المطلب از موضع محمد علیه السلام كه كجاش یابم، و جواب از اندرون كعبه آمدن و نشان یافتن
43.1 گفت عبد المطلب: كاین دم كجاست ؟	ای علیم السرّ، نشان ده راه راست 
43.2 از درون كعبه آوازش رسید	گفت: ای جویندۀ طفل رشید
43.3 * هاتفش گفتا: مخور غم کاین زمان	با تو زآن شاه جهان بدهم نشان
43.4 در فلان وادیست، زیر آن درخت	پس روان شد زود، پیر نیك بخت 
43.5 در ركاب او امیران قریش	زآنكه جدّش بود ز اعیان قریش 
43.6 تا به پشت آدم، اسلافش همه	مهتران   رزم و بزم و ملحمه 
43.7 این نسب خود قشر او را بوده است	كز شهنشاهان  مه پالوده است 
43.8 مغز او خود از نسب دور است و پاك	نیست جنسش از سمك كس، تا سماك 
43.9 نور حق را كس نجوید زاد و بود	خلعت حق را چه حاجت تار و پود ؟
43.10 كمترین خلعت كه بدهد در ثواب	بر فزاید بر طراز  آفتاب 

44. بقیۀ قصۀ دعوت سلیمان بلقیس را
44.1 خیز بلقیسا بیا و ملك بین	بر لب دریای یزدان، در بچین 
44.2 خواهرانت ساكن چرخ سنی	تو به مرداری چه سلطانی كنی ؟
44.3 * خیز بلقیسا بیا دولت نگر	جاودان از دولت ما بر بخور
44.4 خواهرانت را ز بخششها و داد	هیچ میدانی كه آن سلطان چه داد ؟
44.5 * خیز بلقیسا درآ در بحر جود	هر دمی بردار بی سرمایه سود
44.6 * خواهرانت جمله در عیش و طرب	بر تو چون خوش گشت این رنج و تعب ؟
44.7 * خیز بلقیسا سعادت یار شو	وز همه ملک سبا بیزار شو
44.8 تو ز شادی چون گدائی طبل زن	كه منم شاه و رئیس گولخن 

45. مثل قانع شدن آدمی به دنیا و حرص او در طلب و غفلت او از دولت روحانیان كه ابنای جنس وی اند و نعره زنان كه یا لیت قوْمی یعْلمون
45.1 آن سگی در كو، گدای كور دید	حمله می آورد و دلقش میدرید
45.2 گفته ایم این را، ولی باری دگر	شد مكرر بهر تاكید خبر
45.3 كور گفتش: آخر آن یاران تو	بر  كه اند این دم شكار و صید جو
45.4 قوم تو در كوه میگیرند گور	در میان كوی میگیری تو كور ؟
45.5 ترك این تزویر گو، شیخ نفور	آب شوری جمع كرده، چند كور
45.6 كاین مریدان من و، من آب شور	میخورند از من، همی گردند كور
45.7 آب خود شیرین كن از بحر لدن	آب بد را دام این كوران مكن 
45.8 خیز، شیران خدا بین، گور گیر	تو چو سگ چونی، به زرقی كور گیر ؟
45.9 گور چه ؟ از صید غیر دوست دور	جمله شیر و، شیر گیر و، مست نور
45.10 در نظارۀ صید و صیادی شه	كرده ترك صید و مرده در وله 
45.11 همچو مرغ مرده شان بگرفته یار	تا كند او جنس ایشان را شكار
45.12 مرغ مرده مضطر اندر وصل و بین	خوانده ای "القلب بین الاصبعین" 
45.13 مرغ مرده اش را هر آنكو شد شكار	چون ببیند، شد شكار شهریار
45.14 هر كه او زین مرغ  مرده سر بتافت	دست آن صیاد را هرگز نیافت 
45.15 گوید او: منگر به مرداری من	عشق شه بین در نگهداری من 
45.16 من نه مردارم، مرا شه كشته است	صورت من شبه مرده گشته است 
45.17 جنبشم زین پیش بود از بال و پر	جنبشم اكنون ز دست دادگر
45.18 جنبش فانیم بیرون شد ز پوست	جنبشم باقیست اكنون، چون از اوست 
45.19 هر كه كج جنبد به پیش جنبشم	گر چه سیمرغ است، زارش میكشم 
45.20 هین مرا مرده مبین، گر زنده ای	در كف شاهم نگر، گر بنده ای 
45.21 مرده زنده كرد عیسی از كرم	من به كفّ خالق عیسی درم 
45.22 كی بمانم مرده در قبضۀ خدا ؟	بر كف عیسی مدار این هم روا
45.23 عیسی ام، لیكن هر آن كاو یافت جان	از دم من، او بماند جاودان 
45.24 شد ز عیسی زنده، لیكن باز مرد	شاد آن كاو جان بدین عیسی سپرد
45.25 من عصایم در كف موسیّ خویش	موسیم پنهان و، من پیدا به پیش 
45.26 بر مسلمانان پل دریا شوم	باز بر فرعون اژدرها شوم 
45.27 این عصا را ای پسر تنها مبین	كه عصا بی كفّ حق نبود چنین 
45.28 موج طوفان هم عصا بد، كاو ز درد	طنطنۀ جادو پرستان را بخورد
45.29 گر عصاهای خدا را بشمرم	زرق این فرعونیان را بر درم 
45.30 لیك زین شیرین گیاه زهرمند	ترك كن، تا چند روزی میچرند
45.31 گر نباشد جاه فرعون و سری	از كجا یابد جهنم پروری ؟ 
45.32 فربهش كن، آن گهش  كش ای قصاب	زآنكه بی برگند در دوزخ كلاب 
45.33 گر نبودی خصم و دشمن در جهان	پس بمردی خشم اندر مردمان 
45.34 دوزخ آن خشم است، بی خصم ای فلان	کی زید؟ میرد ز نور مومنان
45.35 * دوزخ آن خشم است و خصمی بایدش	تا زید، ور نه رحیمی بكشدش 
45.36 در جهان گر لطف بی قهرو  بدی	پس كمال پادشاهی كی شدی ؟
45.37 ریش خندی كرده اند آن منكران	بر مثلها و بیان ذاكران 
45.38 تو اگر خواهی بكن هم ریش خند	چند خواهی زیست؟ ای مردار، چند ؟
45.39 شاد باشید ای محبان در نیاز	بر همین در، كه شود امروز باز
45.40 هر حویجی باشدش كردی دگر	در میان باغ از سیر و كبر
45.41 هر یكی با جنس خود در كرد خود	از برای پختگی نم میخورد
45.42 تو كه كرد زعفرانی، زعفران	باش و، آمیزش مكن با دیگران 
45.43 آب می خور زعفرانا تا رسی	زعفرانی، اندر آن حلوا رسی 
45.44 در مكن در كرد شلغم پوز خویش	كه نگردد با تو او هم طبع و كیش 
45.45 تو به كردی، او به كردی مودعه	زآنكه ارض الله آمد واسعه 
45.46 خاصه آن ارضی كه از پهناوری	در سفر گم میشود دیو و پری 
45.47 اندر آن بحر و بیابان و جبال	منقطع میگردد اوهام و خیال 
45.48 این بیابان در بیابانهای او	همچو اندر بحر پر، یك تار مو
45.49 آب استاده كه  سیر استش نهان	تازه تر خوشتر ز جوهای روان 
45.50 كاو درون خویش چون جان و روان	سیر پنهان دارد و پای روان 
45.51 مستمع خفته است، كوته كن خطاب	ای خطیب، این نقش كم كن تو بر آب 

46. * بقیۀ دعوت سلیمان بلقیس را که فرصت غنیمت است
46.1 خیز بلقیسا كه بازاریست تیز	زین خسیسان  كساد افكن گریز
46.2 * خیز بلقیسا كنون با اختیار	پیش از آن كه مرگ آرد گیر و دار
46.3 * خیز بلقیسا بیا پیش از عجل	در نگر شاهی و ملک بی خلل
46.4 * خیز بلقیسا به جاه خود مناز	اندر این درگه، نیاز آور، نیاز
46.5 * خیز بلقیسا و مسته با قضا	ورنه مرگ آید کشد گوش تو را
46.6 بعد از آن گوشت كشد مرگ آن چنان	كه چو دزد آئی به شحنه، جان كنان 
46.7 زین خران، تا چند باشی نعل دزد ؟	گر همی دزدی، بیا و لعل دزد
46.8 خواهرانت یافته ملك خلود	تو گرفته ملكت كور و كبود
46.9 ای خنك آنجان كز این ملكت بجست	كه اجل، این ملك را، ویران گر است 
46.10 خیز بلقیسا بیا باری ببین	ملكت شاهان و سلطانان دین 
46.11 شسته در باطن میان گلستان	ظاهرا حادی میان دوستان 
46.12 بوستان با او روان، هر جا رود	لیك آن از خلق پنهان می شود
46.13 میوه ها لابه كنان: كه از من بچر	آب حیوان آمده: كز من بخور
46.14 طوف می كن بر فلك بی پرّ و بال	همچو خورشید و چو بدر و چون هلال 
46.15 چون روان باشی، روان و پای نی	می خوری صد لوت و، لقمه خای نی 
46.16 نی نهنگ غم زند بر كشتی ات	نی پدید آید ز مردن زشتی ات 
46.17 هم تو شاه و، هم تو لشكر، هم تو تخت	هم تو نیكو بخت باشی، هم تو بخت 
46.18 گر تو نیكو بختی و سلطان زفت	بخت غیر توست، روزی بخت رفت 
46.19 تو بماندی چون گدای بی نوا	دولت خود هم تو باش، ای مجتبی 
46.20 چون تو باشی بخت خود، ای معنوی	پس تو كه بختی، ز خود كی گم شوی ؟
46.21 تو ز خود كی گم شوی؟ ای خوش خصال	چون كه عین تو، تو را شد ملك و مال 

47. بقیۀ قصۀ عمارت كردن سلیمان علیه السلام مسجد اقصی را، به تعلیم و وحی خدا جهت حكمتها كه او داند و معاونت ملائكه و دیو و پری و آدمی آشكارا
47.1 بعد از آن آمد ندا از پیش تخت	بر سلیمان، آن نبیّ نیک بخت
47.2 ای سلیمان، مسجد اقصی بساز	لشكر بلقیس آمد در نماز
47.3 چونكه او بنیاد آن مسجد نهاد	جن و انس آمد، بدن در كار داد
47.4 یك گروه از عشق و، قومی بی مراد	همچنانكه در ره طاعت، عباد
47.5 خلق دیوانند و، شهوت سلسله	می كشدشان سوی دكان و غله 
47.6 * هست این زنجیر از خوف و وله	تو مبین این خلق را بی سلسله 
47.7 هست آن بند و کمند آن خوفشان	نیستند این خلق بی بند نهان
47.8 می كشاندشان سوی كسب و شكار	می كشدشان سوی كانها و بحار
47.9 می كشدشان سوی نیك و سوی بد	گفت حق: فی جیدها حبل المسد
47.10 قد جعلنا الحبل فی اعناقهم	و اتخذنا الحبل من اخلاقهم 
47.11 لیس من مستقذر مستنقه	قط الا طائره فی عنقه 
47.12 حرص تو در كار بد، چون آتش است	اخگر از رنگ خوش  آتش خوش است 
47.13 آن سواد  فحم، در آتش نهان	چونكه آتش شد، سیاهی شد عیان 
47.14 اخگر از حرص تو شد فحم سیاه	حرص چون شد، ماند آن فحم تباه 
47.15 آن زمان، آن فحم، اخگر مینمود	آن نه حسن كار، نار حرص بود
47.16 حرص، كارت را بیارائیده بود	حرص رفت و، ماند كار تو كبود
47.17 غوله ای را كه بیارائید غول	پخته پندارد كسی كه هست گول 
47.18 آزمایش چون نماید جان او	كند گردد ز آزمون دندان او
47.19 از هوس، آن دام دانه مینمود	عكس غول حرص و، آن خود دام بود
47.20 حرص، اندر كار دین و خیر جو	چون نماند حرص، ماند نغز او
47.21 خیرها نغزند، نی از عكس غیر	تاب حرص ار رفت، ماند تاب خیر
47.22 تاب حرص از كار دنیا چون برفت	فحم باشد مانده از اخگر به تفت 
47.23 كودكان را حرص میآرد غرار	تا شوند از ذوق دل دامن سوار
47.24 چون ز كودك رفت آن حرص بدش	بر دگر اطفال خنده آیدش 
47.25 كه چه می كردم؟ چه میدیدم در این؟	خل ز عكس حرص بنمود انگبین 
47.26 آن بنای انبیا بی حرص بود	لاجرم پیوسته رونقها فزود
47.27 ای بسا مسجد بر آورده كرام	لیك نبود مسجد اقصاش نام 
47.28 كعبه را، كش هر دمی عزّی فزود	آن ز اخلاصات ابراهیم بود
47.29 فضل آن مسجد ز خاك و سنگ نیست	لیك در بنّاش حرص و جنگ نیست 
47.30 نی  كتب شان چون كتاب دیگران	نی مساجدشان نه كسب و خان و مان 
47.31 نه ادبشان، نه غضبشان، نی نكال	نی نعاس و، نی قیاس و، نی مقال 
47.32 * هر یکی را داده حق ده مرتبت	صد هزاران حشمت و هم مکرمت
47.33 هر یكیشان را یكی فرّی دگر	مرغ جانشان طائر از پرّی دگر
47.34 دل همی لرزد ز ذكر حالشان	قبلۀ افعال ما، افعالشان 
47.35 مرغشان را، بیضه ها زرین بده ست	نیم شب جانشان، سحرگه بین شدست 
47.36 هر چه گویم من به جان نیكوی  قوم	نقص گفتم، گشته ناقص گوی  قوم 
47.37 مسجد اقصی بسازید ای كرام	كه سلیمان باز آمد والسلام 
47.38 ور ازین دیوان و پریان سر كشند	جمله را املاك در چنبر كشند
47.39 دیو یكدم كژ رود از مكر و زرق	تازیانه آیدش بر سر چو برق 
47.40 چون سلیمان شو، كه تا دیوان  تو	سنگ برّند از پی ایوان تو
47.41 چون سلیمان باش، بی وسواس و ریو	تا تو را فرمان برد جنیّ و دیو
47.42 خاتم تو این دل است و، هوش دار	تا نگردد دیو را خاتم شكار
47.43 پس سلیمانی كند بر تو مدام	دیو  با خاتم، حذر كن، والسلام 
47.44 آن سلیمانی دلا منسوخ نیست	در سر و سرت سلیمانی كنیست 
47.45 دیو هم وقتی سلیمانی كند	لیك هر جولاهه اطلس كی تند ؟
47.46 دست جنباند چو دست او، و لیك	در میان هر دوشان فرقیست نیك 
47.47 * در بیان این حدیث معنوی	یک حکایت بشنو اندر مثنوی

48. قصۀ شاعر و  صله دادن شاه و مضاعف كردن آن وزیر بو الحسن نام
48.1 شاعری آورد شعری پیش شاه	بر امید خلعت و اكرام و جاه 
48.2 شاه مكرم بود و فرمودش هزار	از زر سرخ و كرامات و نثار
48.3 پس وزیرش گفت: این اندك بود	ده هزارش هدیه وا ده، تا رود
48.4 از چون او شاعر پس از تو بحر دست	ده هزاری هم كه گفتم اندك است 
48.5 قصه گفت آن شاه را و فلسفه	تا بر آمد عشر خرمن از كفه 
48.6 ده هزارش داد و خلعت در خورش	خانۀ شكر و ثنا گشت آن سرش 
48.7 پس تفحص كرد، كاین سعی كه بود ؟	شاه را اهلیت من كی نمود ؟
48.8 پس بگفتندش: فلان الدین وزیر	آن حسن نام و، حسن خلق و ضمیر
48.9 در ثنای او یكی شعری دراز	بر نوشت و سوی خانه رفت باز
48.10 بی زبان و لب همان نعمای شاه	مدح شه میگفت و خلعتهای شاه 

49. باز آمدن آن شاعر بعد چند سال به امید همان صله و هزار دینار فرمودن شاه بر قاعدۀ خویش و گفتن وزیر نو، هم حسن نام، شاه را كه: این سخت بسیار است و ما را خرجهاست و خزینه خالی است و من او را به ده یك این زر خشنود كنم
49.1 بعد سالی چند بهر رزق و كشت	شاعر از فقر و عوز محتاج گشت 
49.2 گفت: وقت فقر و تنگیّ دو دست	جست و جوی آزموده بهتر است 
49.3 درگهی را كازمودم از كرم	حاجت نو را همان جانب برم 
49.4 معنی الله گفت آن سیبویه	یولهون فی الحوائج هم لدیه 
49.5 گفت: الهنا فی حوایجنا الیك	و التمسناها وجدناها لدیك 
49.6 صد هزاران عاقل، اندر وقت درد	جمله نالان، پیش آن دیان فرد
49.7 هیچ دیوانۀ فلیوی این كند ؟	بر بخیلی عاجزی كدیه تند ؟
49.8 گر ندیدندی هزاران بار بیش	عاقلان كی جان كشیدندیش پیش ؟
49.9 بلكه جملۀ ماهیان در موجها	جملۀ پرّندگان بر اوجها
49.10 * بلکه جمله موجها بازی کنان	ذوق و شوقش را عیان اندر عیان
49.11 پیل و گرگ و حیدر و اشكار نیز	اژدهای زفت و مور و مار نیز
49.12 بلكه خاك و آب و باد و هم شرار	مایه زو یابند، هم دی هم بهار
49.13 هر دمش لابه كند این آسمان	كه فرو مگذارم، ای حق، یك زمان 
49.14 استن من، عصمت و حفظ تو است	جمله مطوی یمین آن دو دست 
49.15 وین زمین گوید كه: دارم برقرار	ای كه بر آبم تو كردی استوار
49.16 جملگان كیسه از او بر دوختند	دادن حاجت از او آموختند
49.17 هر نبیی زو بر آورده برات	استعینوا منه صبرا او صلات 
49.18 هین از او خواهید، نی از غیر او	آب در یم جو، مجو در خشك جو
49.19 ور بخواهی از دگر هم، او دهد	بر كف میلش سخا هم، او نهد
49.20 آنكه معرض را ز زر قارون كند	رو بدو آری به طاعت، چون كند ؟
49.21 بار دیگر شاعر از سودای داد	رو بسوی آن شه محسن نهاد
49.22 هدیۀ شاعر چه باشد؟ شعر نو	پیش محسن آرد و بنهد گرو
49.23 محسنان با صد عطا و جود و برّ	زر نهاده شاعران را منتظر
49.24 پیششان شعری به از صد  تنگ شعر	خاصه شاعر كاو گهر آرد ز قعر
49.25 آدمی اول حریص نان بود	زانكه قوت نان ستون جان بود
49.26 سوی كسب و، سوی غصب و، صد حیل	جان نهاده بر كف از حرص و امل 
49.27 چون به نادر گشت مستغنی ز  نان	عاشق نام است و مدح شاعران 
49.28 تا كه اصل و نسل او را  بر دهند	در بیان فضل او منبر نهند
49.29 تا كه كرّ و فرّ و زر بخشی او	همچو عنبر بو دهد در گفت وگو
49.30 خلق  ما بر صورت خود كرد حق	وصف ما از وصف او گیرد سبق 
49.31 چونكه آن خلاق، شكر و حمد جوست	آدمی را، مدح جوئی نیز خوست 
49.32 خاصه مرد حق، كه در فضل است چست	پر شود ز آن باد، چون مشک درست 
49.33 ور نباشد اهل، ز آن باد دروغ	خیك بدریده ست، كی گیرد فروغ ؟
49.34 این مثل از خود نگفتم، ای رفیق	سرسری مشنو، چو اهلی و مفیق 
49.35 این پیمبر گفت، چون بشنید قدح	كه چرا فربه شود احمد به مدح ؟
49.36 رفت شاعر سوی آن شاه و ببرد	شعر اندر شكر احسان، كان نمرد
49.37 محسنان مردند و احسانها بماند	ای  خنك آن را كه این مركب براند
49.38 ظالمان مردند و، ماند آن ظلمها	وای جانی كاو كند مكر و دغا
49.39 گفت پیغمبر:  خنك آن را كه او	شد ز دنیا، ماند از او فعل نكو
49.40 * نام نیک او ز فعل نیک دان	پس نمرده است او یقین، بنگر عیان
49.41 مرد محسن، لیك احسانش نمرد	نزد یزدان دین و احسان نیست  خرد
49.42 وای آن كاو مرد و عصیانش نمرد	تا نپنداری به مرگ او جان ببرد

50. * بردن شاعر شعر را سوی شاه و خسارت وزیر
50.1 این رها كن، زآنكه شاعر بر گذر	وام دار است و قوی، محتاج زر
50.2 برد شاعر شعر سوی شهریار	بر امید بخشش و احسان یار
50.3 نازنین شعری، پر از درّ درست	بر امید و بوی اكرام نخست 
50.4 باز شه بر خوی خود گفتش هزار	چون چنین بد عادت آن شهریار
50.5 لیك این بار آن وزیر پر ز جود	بر براق عز، ز دنیا رفته بود
50.6 بر مقام او وزیر نو رئیس	گشته، لیكن سخت بی رحم و خسیس 
50.7 گفت: ای شه، خرجها داریم ما	شاعری را نبود این بخشش سزا
50.8 من به ربع عشر آن، ای مغتنم	مرد شاعر را خوش و راضی كنم 
50.9 خلق گفتندش كه: او از پیش دست	ده هزاری زین دلاور برده است 
50.10 بعد شكر، كلك خائی چون كند ؟ 	بعد سلطانی، گدائی چون كند ؟
50.11 گفت: بفشارم و را، اندر فشار	تا شود زار و نزار از انتظار
50.12 آنگه ار خاكش دهم از راه من	در رباید همچو گلبرگ از چمن 
50.13 این بمن بگذار كه استادم در این	گر تقاضاگر بود هم آتشین 
50.14 از ثریا گر بپرّد تا ثری 	نرم گردد چون ببیند او مرا
50.15 گفت سلطانش: برو فرمان تو راست	لیك شادش كن، كه نیكو گوی ماست 
50.16 گفت: او را و دو صد چون او گدا	تو به من بگذار و فارغ شو شها 
50.17 جنس او و همچو او سیصد هزار	تو رها کن بر من و با من گذار
50.18 پس فکندش صاحب اندر انتظار	شد زمستان و دی و آمد بهار
50.19 * شاعرش چندانکه حاجت مینمود	صاحبش در وعده حیلت میفزود
50.20 شاعر اندر انتظارش پیر شد	بس زبون این غم و تدبیر شد
50.21 گفت: اگر زر، نه، كه دشنامم دهی	تا رهد جانم، تو را باشم رهی 
50.22 انتظارم  كشت، باری گو: برو	تا رهد این جان مسكین از گرو
50.23 بعد از آنش داد ربع  عشر  آن	ماند شاعر اندر اندیشۀ گران 
50.24 كان چنان نقد و چنان بسیار بود	این كه دیر اشكفت، دستۀ خار بود
50.25 پس بگفتندش كه: آن دستور راد	رفت از دنیا، خدا مزدت دهاد
50.26 كه مضاعف زو همی گشتی عطا	كم همی افتاد بخشش را خطا
50.27 این زمان او رفت و احسان را ببرد	او نمرد الحق، ولی احسان بمرد
50.28 رفت از ما صاحب راد  رشید	صاحب سلاخ درویشان رسید
50.29 رو بگیر این را و ز اینجا شب گریز	تا نگیرد با تو این صاحب ستیز
50.30 ما به صد حیلت از او، این هدیه را	بستدیم، ای بی خبر، با جهدها
50.31 رو به ایشان كرد و گفت: ای مشفقان	از كجا آمد؟ بگوئید، این عوان 
50.32 چیست نام این وزیر جامه كن ؟	قوم گفتندش كه: نامش هم حسن 
50.33 گفت: یا رب، نام آن و نام این	چون یكی آمد؟ دریغ ای ربّ دین 
50.34 آن حسن نامی كه از یك كلك او	صد وزیر و صاحب آمد جود جو
50.35 این حسن، كز ریش زشت، این حسن	می توان بافید ای جان صد رسن 
50.36 بر چنین صاحب چو شه اصغا كند	شاه و ملكش را ابد رسوا كند

51. مانستن بد رائی این وزیر دون در افساد مروّت شاه به وزیر فرعون یعنی هامان در افساد قابلیت فرعون
51.1 چند آن فرعون می شد نرم و رام	چون شنیدی او ز موسی آن كلام 
51.2 آن كلامی كه بدادی سنگ، شیر	از خوشیّ آن كلام بی نظیر
51.3 چون به هامان مشورت کردی در آن	مانعش گشتی مدام آن سخت جان
51.4 چون به هامان كه وزیرش بود او	مشورت كردی، كه كینش بود خو
51.5 پس بگفتی: تا كنون بودی خدیو	بنده گردی، ژنده پوشی را به ریو؟
51.6 همچو سنگ منجنیقی آمدی	آن سخن، بر شیشه خانۀ او زدی 
51.7 هر چه صد روز آن كلیم خوش خطاب	ساختی، در یك دم او كردی خراب 
51.8 عقل تو مغلوب دستور هواست	در وجودت ره زن راه خداست 
51.9 ناصحی، ربانئی، پندت دهد	آن سخن را او به فن طرحی نهد
51.10 كاین نه بر جای است، هین از جا مشو	نیست چندان، با خود آ، شیدا مشو
51.11 وای آن شه كه وزیرش این بود	جای هر دو، دوزخ پر كین بود
51.12 شاد آن شاهی كه او را دست گیر	باشد اندر كار، چون آصف وزیر
51.13 شاه عادل چون قرین او شود	نام آن نورٌ علی  نورٍ بود
51.14 چون سلیمان شاه و، چون آصف وزیر	نور بر نور است و، عنبر بر عبیر
51.15 شاه فرعون و، چو هامانش وزیر	هر دو را نبود ز بد بختی گزیر
51.16 پس بود ظلمات بعض فوق بعض	نی خرد یار و نه دولت روز عرض 
51.17 من ندیدم جز شقاوت در لئام	گر تو دیده ستی، رسان از من سلام 
51.18 همچو جان باشد شه و، صاحب چو عقل	عقل  فاسد روح را آرد به نقل 
51.19 آن فرشتۀ عقل چون هاروت شد	سحر آموز  دو صد طاغوت شد
51.20 عقل جزوی را وزیر خود مگیر	عقل  كل را ساز ای سلطان، وزیر
51.21 مر هوا را تو وزیر خود مساز	كه بر آید جان پاكت از نماز
51.22 كاین هوا پر حرص و حالی بین بود	عقل را اندیشه، یوم الدین بود
51.23 عقل را دو دیده در پایان كار	بهر آن  گل میكشد او رنج  خار
51.24 كه نفرساید نریزد هر خزان	باد هر خرطوم اخشم دور از آن 
51.25 ور چه عقلت هست، با عقل دگر	یار باش و مشورت كن ای پدر
51.26 با دو عقل، از بس بلاها وارهی	پای خود بر اوج گردونها نهی 

52. نشستن دیو بر مقام سلیمان علیه السلام و تشبه كردن او به كارهای سلیمان علیه السلام و فرق ظاهر میان هر دو سلیمان و دیو خویشتن را سلیمان بن داود نام كردن
52.1 دیو گر خود را سلیمان نام كرد	ملك برد و، مملكت را رام كرد
52.2 صورت كار سلیمان دیده بود	صورت اندر سرّ دیوی مینمود
52.3 خلق گفتند: این سلیمان بی صفاست	از سلیمان تا سلیمان فرقهاست 
52.4 او چو بیداریست، این همچون وسن	همچنانكه آن حسن، با این حسن 
52.5 دیو میگفتی: كه حق بر شكل من	صورتی كردست خوش بر اهرمن 
52.6 دیو را حق صورت من داده است	تا بیندازد شما را او به شست 
52.7 گر پدید آید به دعوی زینهار	صورت او را مدارید اعتبار
52.8 دیوشان از مكر این میگفت، لیك	مینمود این عكس، بر دلهای نیك 
52.9 نیست بازی با ممیز، خاصه او	كه بود تمییز و عقلش غیب گو
52.10 هیچ سحر و هیچ تلبیس دغل	می نبندد پرده بر اهل دول 
52.11 پس همی گفتند با خود در جواب	باژگونه میروی، ای كج خطاب 
52.12 باژگونه رفت خواهی همچنین	سوی دوزخ، اسفل اندر سافلین 
52.13 او اگر معزول گشته است و فقیر	هست در پیشانی اش بدر منیر
52.14 تو اگر انگشتری را برده ای	دوزخی، چون زمهریر افسرده ای 
52.15 ما به بوش و عارض و طاق و طرنب	سر كجا، كه خود همی ننهیم سنب 
52.16 ور به غفلت ما نهیم او را جبین	پنجه ای مانع بر آید از زمین 
52.17 كه منه این سر، مر این  "سر زیر"  را	هین مكن سجده، مر این ادبیر را
52.18 كردمی من شرح این بس جان فزا	گر نبودی غیرت و رشك خدا
52.19 هم قناعت كن، تو بپذیر این قدر	تا بگویم شرح این وقتی دگر
52.20 نام خود كرده سلیمان نبی	روی پوشی میكند بر هر صبی 
52.21 در گذر از صورت و از نام، خیز	از لقب و ز نام در معنی گریز
52.22 پس بپرس از حدّ او، و ز فعل او	در میان حدّ و فعل او را بجو
52.23 * کار هر کس نیست هین، درکش زمام	مسجد اقصی بساز و کن تمام
52.24 * شد تمام القصه مسجد نی فتور	بد سلیمان زائر و مسجد مزور

53. در آمدن سلیمان علیه السلام هر روز در مسجد اقصی بعد از تمام شدن جهت عبادت و ارشاد عابدان و معتكفان و رستن عقاقیر در مسجد
53.1 چون سلیمان نبی شاه انام	ساخت مسجد را و فارغ شد تمام
53.2 هر صباح او را وظیفه این بدی	کامدی در مسجد اقصی شدی
53.3 نو گیاهی رسته بودی اندر او	پس بگفتی: نام و نفع خود بگو
53.4 تو چه داروئی؟ چه ای؟ نامت چی است؟	تو، زیان و سود تو، گو بر كی است؟ 
53.5 می بگفتی هر گیاهی فعل و نام	كه من آن را جانم و، این را حمام 
53.6 من مر آن را زهرم و، این را شكر	نام من این است بر لوح قدر
53.7 * پس سلیمان با حکیمان زآن گیا	شرح کردی ضرّ و نفعش، ای کیا
53.8 آن طبیبان از سلیمان، زآن گیا	عالم و دانا شدند و مقتدا
53.9 تا  كتبهای طبیبی ساختند	جسم را از رنج میپرداختند
53.10 این نجوم و طب، وحی انبیاست	عقل و حس را سوی بیسوره كجاست 
53.11 عقل جزوی، عقل  استخراج نیست	جز پذیرای فن و، محتاج نیست 
53.12 قابل تعلیم و فهم است این خرد	لیك "صاحب وحی"، تعلیمش دهد
53.13 جمله  حرفتها یقین از وحی بود	اول  او، لیك عقل آن را فزود
53.14 هیچ  حرفت را ببین، كاین عقل ما	تاند او آموختن بی اوستا ؟
53.15 گر چه اندر مكر، موی اشكاف بد	هیچ پیشه رام بی ا ستا نشد
53.16 دانش پیشه از این عقل ار بدی	پیشۀ بی اوستا حاصل شدی 

54. آموختن پیشۀ گوركنی قابیل از زاغ پیش از آنكه در عالم حرفه گوركنی و گور بود
54.1 كندن گوری، كه كمتر پیشه بود	كی ز فكر و حیله و اندیشه بود ؟
54.2 گر بدی این فهم مر قابیل را	كی نهادی بر سر او هابیل را ؟
54.3 كه كجا غائب كنم این كشته را ؟	این به خون و خاك در آغشته را ؟
54.4 دید زاغی، زاغ  مرده در دهان	بر گرفته در هوا گشته پران 
54.5 از هوا زیر آمد و شد او به فن	از پی تعلیم، او را گور كن 
54.6 پس به چنگال از زمین انگیخت گرد	زود زاغ مرده را در گور كرد
54.7 دفن كردش پس بپوشیدش به خاك	زاغ از الهام حق بد علمناك 
54.8 گفت قابیل: آه،  شه، بر عقل من	كه بود زاغی ز من افزون به فن 
54.9 عقل  كل را گفت "ما زاغ  البصر"	عقل جزوی می كند هر سو نظر
54.10 عقل ما زاغ است، نور خاصگان	عقل، زاغ استاد گور مرده دان 
54.11 جان كه او دنبالۀ زاغان پرد	زاغ او را سوی گورستان برد
54.12 هین مرو اندر پی نفس چو زاغ	كاو به گورستان برد، نی سوی باغ 
54.13 گر روی، رو در پی عنقای دل	سوی قاف و مسجد اقصای دل 
54.14 نو گیاهی، هر دم از سودای تو	میدمد در مسجد اقصای تو
54.15 تو سلیمان وار، داد او بده	پی بر از وی، پای رد بر وی منه 
54.16 زآنكه حال این زمین با ثبات	باز گوید با تو ز انواع نبات 
54.17 در زمین گر نیشكر ور خود نی است	ترجمان هر زمین  نبت وی است 
54.18 پس زمین دل، كه  نبتش فكر بود	فكرها اسرار دل وا مینمود
54.19 گر "سخن  كش" یابم اندر انجمن	صد هزاران گل برویم زین چمن 
54.20 ور "سخن  كش" یابم آندم زن به مزد	میگریزد نكته ها از دل، چو دزد
54.21 * مستمع چون نیست، خاموشی به است	نکته از نا اهل اگر پوشی به است
54.22 جنبش هر كس به سوی جاذب است	جذب صادق، نی چو جذب كاذب است 
54.23 میروی گه گمره و، گه در رشد	رشته پیدا نیّ و، آن كت می كشد
54.24 اشتر كوری، مهار تو رهین	تو كشش می بین، مهارت را مبین 
54.25 گر شدی محسوس، جذاب و مهار	پس نماندی این جهان دار الغرار
54.26 گبر دیدی كاو پی سگ میرود	سخرۀ دیو ستنبه می شود
54.27 در پی او كی شدی مانند هیز ؟	پای خود واپس كشیدی، گبر نیز
54.28 گاو اگر واقف ز قصابان بدی	كی پی ایشان بدان دكان شدی ؟
54.29 یا بخوردی از كف ایشان سبوس	یا بدادی شیرشان از چاپلوس 
54.30 ور بخوردی، كی علف هضمش شدی ؟	گر ز مقصود علف واقف بدی 
54.31 پس ستون این جهان خود غفلت است	چیست دولت؟ كاین دوا "دو" با "لت" است 
54.32 اولش "دو دو"، به آخر "لت" بخور	جز در این ویرانه نبود مرگ خر
54.33 تو به جد، كاری كه بگرفتی به دست	عیبش این دم بر تو پوشیده شدست 
54.34 ز آن همی تانی بدادن تن به كار	كه بپوشید از تو عیبش كردگار
54.35 همچنین هر فكر كه گرمی در آن	عیب آن فكرت شدست از تو نهان 
54.36 بر تو گر پیدا شدی زآن عیب و شین	زآن رمیدی جانت، بعْد المشرقین 
54.37 حال، كاخر زآن پشیمان میشوی	گر بود این حالت اول، كی دوی ؟ 
54.38 پس بپوشید اول آن بر جان ما	تا كنیم آن كار بر وفق قضا
54.39 چون قضا آورد حكم خود پدید	چشم واگشت و پشیمانی رسید
54.40 این پشیمانی قضای دیگر است	این پشیمانی بهل، حق را پرست 
54.41 ور كنی عادت، پشیمان خور شوی	زآن پشیمانی، پشیمان تر شوی 
54.42 نیم عمرت در پریشانی رود	نیم دیگر در پشیمانی رود
54.43 ترك این فكر و پشیمانی بگو	حال و کار و یار  نیكوتر بجو
54.44 ور نداری كار  نیكوتر به دست	پس پشیمانیت بر فوت چه است ؟
54.45 گر همی دانی ره نیكو پرست	ور ندانی، چون بدانی كاین بد است ؟
54.46 بد ندانی، تا ندانی نیك را	ضد را، از ضد توان دید، ای فتی 
54.47 چون ز ترك فكر این عاجز شدی	از گنه آن گاه هم عاجز بدی 
54.48 چون بدی عاجز، پشیمانی ز چیست ؟	عاجزی را باز جو، كز جذب كیست ؟
54.49 عاجزی بی قادری اندر جهان	كس ندیدست و نباشد این، بدان 
54.50 همچنین هر آرزو كه میبری	تو ز عیب آن حجابی اندری 
54.51 ور نمودی علت آن آرزو	خود رمیدی جان تو ز آن جستجو
54.52 گر نمودی عیب آن كار، او تو را	كس نبردی كش كشان آن سو تو را
54.53 و آن دگر كاری كز آن هستی نفور	ز آن بود كه عیبش آمد در ظهور
54.54 ای خدای راز دان خوش سخن	عیب كار بد ز ما پنهان مكن 
54.55 عیب كار نیك را منما به ما	تا نگردیم از روش سرد و هبا
54.56 هم بر آن عادت سلیمان سنی	رفت در مسجد میان روشنی 
54.57 قاعدۀ هر روز را میجست شاه	كه ببیند مسجد اندر، نو گیاه 
54.58 دل ببیند سرّ بدان چشم صفی	آن خشایش كه شد از عامه خفی 

55. قصۀ صوفی كه در میان گلستان سر بر زانو مراقب بود. یارانش گفتند: سر بر آور تفرج كن بر گلستان و ریاحین و مرغان و آثار رحمه الله تعالی که فانظروا الی آثار رحمة الله
55.1 صوفیی در باغ، از بهر گشاد	صوفیانه روی بر زانو نهاد
55.2 پس فرو رفت او به خود اندر نغول	شد ملول از صورت خوابش فضول 
55.3 كه چه خسبی؟ آخر اندر رز نگر	این درختان بین و آثار و خضر
55.4 امر حق بشنو كه گفتست: انظروا	سوی این آثار رحمت آر رو
55.5 گفت: آثارش دل است، ای بو الهوس	آن برون، آثار  آثار است و بس 
55.6 باغها و سبزه ها در عین  جان	بر برون عكسش، چو در آب روان 
55.7 آن خیال باغ باشد اندر آب	كه كند از لطف آب، آن اضطراب 
55.8 باغها و میوه ها اندر دل است	عكس لطف آن، بر این آب و گل است 
55.9 گر نبودی عكس آن سرّ و سرور	پس نخواندی ایزدش "دار الغرور"
55.10 این غرور آن است، یعنی: این خیال	هست از عكس دل و جان  رجال 
55.11 جمله مغروران بر این عكس آمده	بر گمانی كاین بود جنّت كده 
55.12 می گریزند از اصول باغها	بر خیالی می كنند آن لاغها
55.13 چونكه خواب غفلت آیدشان به سر	راست بینند و، چه سود است آن نظر ؟
55.14 پس به گورستان غریو افتاد و آه	تا قیامت زین غلط، واحسرتاه 
55.15 ای خنك آن را كه پیش از مرگ مرد	یعنی او از اصل این رز بوی برد

56. قصۀ رستن خروب در گوشۀ مسجد اقصی و غمگین شدن سلیمان علیه السلام از آن چون به سخن آمد با او، و خاصیت و نام خود بگفت
56.1 * همچنان روزی سلیمان از قضا	شد به عادت مسجد اندر، ای فتی
56.2 نو گیاهی دید اندر گوشه ای	رسته بر وی دانه همچون خوشه ای 
56.3 دید بس نادر گیاهی سبز و تر	میربود آن سبزی اش نور از بصر
56.4 پس سلامش كرد در حال آن حشیش	او جوابش گفت و بشكفت از خوشیش 
56.5 گفت: نامت چیست؟ بر گو بی دهان	گفت: خروب است، ای شاه جهان 
56.6 گفت: اندر تو چه خاصیت بود؟	گفت: من رستم، مكان ویران شود
56.7 من كه خرّوبم، خراب منزلم	هادم  بنیاد این آب و گلم 
56.8 پس سلیمان آن زمان دانست زود	كه اجل آمد، سفر خواهد نمود
56.9 گفت: تا من هستم این مسجد یقین	در خلل ناید ز آفات زمین 
56.10 تا كه من باشم، وجود من بود	مسجد اقصی مخلخل كی شود ؟
56.11 پس خراب مسجد ما بی گمان	نبود الا بعد مرگ ما، بدان 
56.12 مسجد است آن دل كه جسمش ساجد است	یار بد، خروب هر جا مسجد است 
56.13 یار بد چون رست در تو مهر او	هین از او بگریز و، كم كن گفت وگو
56.14 بر كن از بیخش، كه گر سر بر زند	مر تو را و مسجدت را بر كند
56.15 عاشقا، خروب تو آمد كژی	همچو طفلان سوی كژ چون می غژی ؟
56.16 خویش را نادان و مجرم دان، بترس	تا ندزدد از تو آن استاد، درس 
56.17 چون بگویی: جاهلم، تعلیم ده	این چنین انصاف از ناموس به 
56.18 از پدر آموز ای روشن جبین	ربّنا گفت و ظلمْنا پیش از این 
56.19 نی بهانه كرد و نی تزویر ساخت	نی لوای مكر و حیلت بر فراخت 
56.20 باز آن ابلیس بحث آغاز كرد	كه بدم من سرخ رو، كردیم زرد
56.21 رنگ رنگ توست، صباغم توئی	اصل جرم و آفت و داغم توئی 
56.22 هین بخوان "ربّ بما أغویتنی"	تا نگردی جبری و، كژ كم تنی 
56.23 بر درخت جبر تا كی بر جهی؟	اختیار خویش را یك سو نهی 
56.24 همچو آن ابلیس و ذرّیات او	با خدا در جنگ و اندر گفت وگو
56.25 * چون بود اكراه با چندان خوشی ؟	كه تو در عصیان همی دامن كشی 
56.26 آنچنان خوش، كس رود در مكرهی ؟	كس چنان رقصان رود در گمرهی ؟
56.27 بیست مرده، جنگ میكردی در آن	كت همی دادند پند آن دیگران 
56.28 كه: صواب این است و راه این است و بس	كی زند طعنه مرا جز هیچ كس ؟
56.29 كی چنین گوید كسی كو مكره است ؟	چون چنین جنگد كسی كاو بی ره است ؟
56.30 هر چه نفست خواست، داری اختیار	هر چه عقلت خواست، آری اضطرار
56.31 داند او، كاو نیك بخت و محرم است	زیركی ز ابلیس و، عشق از آدم است 
56.32 زیركی، سباحی آمد در بحار	كم رهد، غرق است او پایان كار
56.33 هل سباحت را رها كن، كبر و كین	نیست جیحون، نیست جو، دریاست این 
56.34 وآنگهان دریای ژرف بی پناه	در رباید هفت دریا را چو كاه 
56.35 عشق چون كشتی بود بهر خواص	كم بود آفت، بود اغلب خلاص 
56.36 زیركی بفروش و حیرانی بخر	زیركی ظنّ است و حیرانی نظر
56.37 عقل قربان كن به پیش مصطفی	" حسْبی الله" گو، كه "الله ام كفی" 
56.38 همچو كنعان، سر ز كشتی وامكش	كه غرورش داد نفس  زیركش 
56.39 كه بر آیم بر سر كوه مشید	منّت نوحم چرا باید كشید ؟
56.40 چون رهی از منتش؟ ای بی رشد	كه خدا هم منّت او می كشد
56.41 چون نباشد منتش بر جان ما ؟	چونكه شكر و منتش گوید خدا
56.42 تو چه دانی ای غرارۀ پر حسد ؟	كه نهادن منت، او را میرسد
56.43 كاشكی او آشنا ناموختی	تا طمع در نوح و كشتی دوختی 
56.44 كاش چون طفل از حیل جاهل بدی	تا چو طفلان چنگ در مادر زدی 
56.45 یا به علم نقل كم بودی ملیّ	علم  وحی دل ربودی از ولی 
56.46 چون تیمم؟ با وجود آب، دان	علم نقلی؟ با دم  قطب زمان 
56.47 خویش ابله كن، تبع میرو ز پس	رستگی زین ابلهی یابی و بس 
56.48 با چنین نوری، چو پیش آری كتاب	جان وحی آسای تو آرد عتاب 
56.49 "اكثر اهل الجنة البله" ای پدر	بهر این گفتست سلطان البشر
56.50 زیركی، چون باد کبر انگیز توست	ابلهی شو، تا بماند دین درست 
56.51 ابلهی، نی كاو به مسخرگی دو توست	* ابلهی نی کز شقاوت مال جوست
56.52 ابلهی، كاو واله و حیران هوست 	* باشد اندر گردن  او طوق دوست
56.53 ابلهانند آن زنان دست بر	از كف ابله، وز رخ یوسف نذر
56.54 عقل را قربان كن اندر عشق دوست	عقلها باری از آن سوی است، كاوست 
56.55 عقلها آن سو فرستاده عقول	مانده این سو آنکه گولست و فضول 
56.56 زین سر، از حیرت، گر این عقلت رود	هر سر مویت، سر و عقلی شود
56.57 نیست آن سو رنج فكرت بر دماغ	كز دماغ و عقل روید دشت و باغ 
56.58 سوی دشت از دشت نكته بشنوی	سوی باغ آئی، شود نخلت روی 
56.59 اندر این ره ترك كن طاق و طرنب	تا قلاووزت نجنبد، تو مجنب 
56.60 هر كه او بی سر بجنبد، دم بود	جنبشش چون جنبش كژدم بود
56.61 كجرو است و كور و زشت و زهرناك	پیشۀ او خستن جانهای پاك 
56.62 سر بكوب آن را، كه سرّش این بود	خلق و خوی مستمرش این بود
56.63 خود صلاح اوست آن سر كوفتن	تا رهد جان ریزه اش، زین شوم تن 
56.64 واستان از دست دیوانه سلاح	تا ز تو راضی شود عدل و صلاح 
56.65 چون سلاحش هست و عقلش نی، ببند	دست او را، ور نه آرد صد گزند

57. بیان آنكه حصول علم و مال و جاه مر بد گوهر را فضیحت اوست و چون شمشیر است افتاده به دست راه زن
57.1 بد گهر را علم و فن آموختن	دادن تیغ است دست راهزن 
57.2 تیغ دادن در كف زنگی مست	به، كه آید علم ناكس را به دست 
57.3 علم و مال و منصب و جاه و  قران	فتنه آرد در كف بد گوهران 
57.4 پس غزا زین فرض شد بر مومنان	تا ستانند از كف مجنون سنان 
57.5 جان او مجنون، تنش شمشیر او	واستان شمشیر را زآن زشت خو
57.6 آنچه منصب میكند با جاهلان	از فضیحت كی كند صد ارسلان ؟
57.7 عیب او مخفیست، چون آلت بیافت	مارش از سوراخ بر صحرا شتافت 
57.8 جمله صحرا مار و كژدم پر شود	چونكه جاهل، شاه حكم  مر شود
57.9 مال و منصب ناكسی كارد به دست	طالب رسوائی خویش او شدست 
57.10 یا كند بخل و، عطاها كم دهد	یا سخا آرد به ناموضع نهد
57.11 شاه را در خانۀ بیدق نهد	این چنین باشد عطا كاحمق دهد
57.12 حكم، چون در دست گمراهی فتاد	جاه پندارید و در چاهی فتاد
57.13 ره نمی داند، قلاووزی كند	جان زشت او جهان سوزی كند
57.14 طفل  راه فقر، چون، پیری گرفت	پیروان را غول ادباری گرفت 
57.15 كه: بیا، تا ماه بنمایم تو را	ماه را هرگز ندید آن بی صفا
57.16 چون نمائی؟ چون ندیدستی به عمر؟	عكس  مه در آب هم، ای خام غمر
57.17 احمقان سرور شدستند و ز بیم	عاقلان سرها كشیده در گلیم 

58. بیان تفسیر آیه شریفه یا أیها الْمزّمّل
58.1 خواند "مزّمل" نبی را زین سبب	كه: برون آی از گلیم، ای بوالهرب 
58.2 سر مكش اندر گلیم و رو مپوش	كه جهان جسمیست سر گردان، تو هوش 
58.3 * هین مشو پنهان ز ننگ مدعی	كه تو داری شمع وحی شعشعی 
58.4 هین "قم اللّیل" كه شمعی ای همام	شمع، دائم شب بود اندر قیام 
58.5 بی فروغت، روز  روشن هم شب است	بی پناهت، شیر اسیر ارنب است 
58.6 باش كشتیبان در این بحر صفا	كه تو نوح ثانیی، ای مصطفی 
58.7 ره شناسی می بباید با لباب	هر رهی را، خاصه اندر راه آب 
58.8 خیز، بنگر كاروان  ره زده	هر طرف غولی است، كشتیبان شده 
58.9 خضر وقتی، غوث هر كشتی توئی	همچو روح الله مكن تنها روی 
58.10 پیش این جمعی چو شمع آسمان	انقطاع و خلوت آن را بمان 
58.11 وقت خلوت نیست، اندر جمع آی	ای هدی چون كوه قاف و، تو همای 
58.12 بدر بر صدر فلك شد شب روان	سیر را نگذارد از بانگ سگان 
58.13 طاعنان همچون سگان، بر بدر  تو	بانگ میدارند سوی صدر  تو
58.14 این سگان كرّند، ز امر "أنصتوا"	از سفه، وعوع كنان، بر بدر تو
58.15 هین بمگذار، ای شفا، رنجور را	تو ز خشم كر، عصای كور را
58.16 نی تو گفتی: قائد اعمی به راه	صد ثواب و اجر یابد از اله ؟
58.17 هر كه او چل گام كوری را كشد	گشت آمرزیده و یابد رشد
58.18 پس بكش تو زین جهان بی قرار	جوق كوران را قطار اندر قطار
58.19 كار هادی این بود، تو هادئی	ماتم آخر زمان را شادئی 
58.20 هین روان كن، ای امام المتقین	این خیال اندیشگان را، تا یقین 
58.21 هر كه در مكر تو دارد دل گرو	گردنش را من زنم، تو شاد رو
58.22 بر سر كوریش كوریها نهم	او شكر پندارد و، زهرش دهم 
58.23 عقلها از نور من افروختند	مكرها از مكر من آموختند
58.24 چیست خود آلاچق آن تركمان ؟	پیش پای نره پیلان جهان؟ 
58.25 آن چراغ او به پیش صرصرم	خود چه باشد؟ ای مهین پیغمبرم 
58.26 خیز در دم تو، به صور سهمناك	تا هزاران مرده بر روید ز خاك 
58.27 چون تو اسرافیل وقتی، راست خیز	رستخیزی ساز، پیش از رستخیز
58.28 هر كه گوید: كو قیامت؟ ای صنم	خویش بنما، كه قیامت نك منم 
58.29 در نگر ای سائل محنت زده	زین قیامت، صد جهان قائم شده 
58.30 ور نباشد اهل این ذكر و قنوت	پس جواب الاحمق ای سلطان، سكوت 
58.31 ز آسمان حق سكوت آید جواب	چون بود جانا، دعا نامستجاب 
58.32 ای دریغا، وقت خرمنگاه شد	لیك روز از بخت ما بی گاه شد
58.33 وقت تنگ است و فراخی این كلام	تنگ می آید بر او عمر دوام 
58.34 نیزه بازی، اندر این كوهای تنگ	نیزه بازان را همی آرد به ننگ 
58.35 وقت تنگ و، خاطر و فهم عوام	تنگ تر صد ره ز وقت است، ای غلام 
58.36 چون جواب احمق آمد خامشی	این درازی در سخن چون می كشی ؟
58.37 حق ز بحر رحمت و موج كرم	می دهد هر شوره را باران ز یم 

59. در بیان آنكه ترك الجواب جواب مقرر این سخن كه "جواب الاحمق سكوت"، شرح این هر دو در این قصه است كه گفته می آید
59.1 پادشاهی بود و او را بنده ای	مرده عقلی بود و شهوت زنده ای 
59.2 خرده های خدمتش بگذاشتی	بد سگالیدی، نكو پنداشتی 
59.3 گفت شاهنشه: جرائش كم كنید	ور بجنگد، نامش از خط بر زنید
59.4 عقل او كم بود و حرص او فزون	چون جرا  كم دید، شد تند و حرون 
59.5 عقل بودی،  گرد خود كردی طواف	تا بدیدی جرم خود، گشتی معاف 
59.6 چون خری پا بسته تندد از خری	هر دو پایش بسته گردد بر سری 
59.7 پس بگوید خر كه: یك بندم بس است	خود بدان، كان دو ز فعل آن خس است 
59.8 * گر بدیدی سرّ بند آن چشم  کور	بند بر دستش نبستندی بزور
59.9 * ور ز جرم  بند، پا آگه بدی	خود ز بند دست و پا ایمن شدی
59.10 * ور بتندیدی ز بند آن بوالفضول	او نه خر بودی، بدی شیر فحول

60. در تفسیر این حدیث نبوی (ص) كه "ان الله تعالی خلق الملائكة و ركب فیهم العقل و خلق البهائم و ركب فیها الشهوة و خلق بنی آدم و ركب فیهم العقل و الشهوة فمن غلب عقله شهوته فهو اعلی من الملائكة و من غلب شهوته عقله فهو ادنی من البهائم"
60.1 در حدیث آمد كه یزدان مجید	خلق عالم را سه گونه آفرید
60.2 یك  گره را جمله عقل و علم و جود	آن فرشتست و، نداند جز سجود
60.3 نیست اندر عنصرش حرص و هوا	نور مطلق، زنده از عشق خدا
60.4 یك گروه دیگر از دانش تهی	همچو حیوان از علف در فربهی 
60.5 او نبیند، جز كه اصطبل و علف	از شقاوت غافل است و از شرف 
60.6 این سوم هست آدمی زاد و بشر	از فرشته نیمی و نیمی ز خر
60.7 نیم خر، خود مایل سفلی بود	نیم دیگر مایل علوی بود
60.8 * تا کدامین غالب آید در نبرد	زین دوگانه تا کدامین برد نرد
60.9 آن دو قوم آسوده از جنگ و حراب	وین بشر با دو مخالف در عذاب 
60.10 * وین بشر هم ز امتحان قسمت شدند	آدمی شكلند و، سه امّت شدند
60.11 یك  گره، مستغرق مطلق شده	همچو عیسی با ملك ملحق شده
60.12 نقش آدم، لیك معنی جبرئیل	رسته از خشم و هوا و قال و قیل 
60.13 از ریاضت رسته، و ز زهد و جهاد	گوئیا از آدمی او خود نزاد
60.14 قسم دیگر با خران ملحق شدند	خشم محض و شهوت مطلق شدند
60.15 وصف جبریلی در ایشان بود، رفت	تنگ بود آن خانه و آن وصف زفت 
60.16 مرده گردد شخص چون بی جان شود	خر شود، چون جان او بی آن شود
60.17 * زاغ گردد چون پی زاغان رود	جسم گردد جان، چو او بی آن شود
60.18 زآنكه جانی كان ندارد، هست پست	این سخن حق است و، صوفی گفته است 
60.19 او ز حیوانها فزون تر جان  كند	در جهان باریك كاری ها كند
60.20 مكر و تلبیسی كه او تاند تنید	آن ز حیوان دگر ناید پدید
60.21 جامه های زركشی را بافتن	درّها از قعر دریا یافتن 
60.22 خرده كاریهای علم هندسه	یا نجوم و علم طب و فلسفه 
60.23 كه تعلق با همین دنییستش	ره به هفتم آسمان بر نیستش 
60.24 این همه، علم  بنای آخور است	كه عماد بود گاو و اشتر است 
60.25 بهر استبقای حیوان چند روز	نام آن كردند این گیجان "رموز"
60.26 علم راه حق و علم  منزلش	صاحب دل داند آن را، یا دلش 
60.27 پس در این تركیب، حیوان لطیف	آفرید و كرد با دانش الیف 
60.28 نام "كالانعام" كرد آن قوم را	زآنكه نسبت كو به یقظه نوم را ؟
60.29 روح حیوانی ندارد غیر نوم	حسهای منعكس دارند قوم 
60.30 یقظه آمد، نوم حیوانی نماند	انعكاس حس خود از لوح خواند
60.31 همچو حس آنكه خواب او را ربود	چون شد او بیدار، عكس او نمود

61. در تفسیر این آیه كه "و أمّا الّذین فی قلوبهمْ مرضٌ فزادتْهمْ رجْساو قوله یضلّ به كثیرا و یهْدی به كثیرا "
61.1 لاجرم اسفل بود از سافلین	ترك او كن "لا أحبّ الآفلین" 
61.2 زآنكه استعداد تبدیل و نبرد	بودش از پستی و، آن را فوت كرد
61.3 باز حیوان را چو استعداد نیست	عذر او اندر بهیمی روشنیست 
61.4 زو چو استعداد شد، كان رهبر است	هر غذایی كاو خورد مغز خر است 
61.5 گر بلاذر خورد، او افیون شود	سكته و بی عقلی اش افزون شود
61.6 ماند یك قسم دگر اندر جهاد	نیم حیوان، نیم حیّ با رشاد

62. چالیش عقل با نفس، همچون تنازع مجنون با ناقه، میل مجنون سوی حرّه میل ناقه سوی كرّه، چنان كه مجنون گفته: هوی ناقتی خلفی و قدّامی الهوی * و انی و ایاها لمختلفان
62.1 روز و شب در جنگ و اندر كش مكش	كرده چالیش اولش با آخرش 
62.2 * همچو مجنون در تنازع با شتر	گه شتر چربید و، گه مجنون  حر
62.3 همچو مجنونند و چون ناقه اش یقین	می كشد آن پیش و، این واپس به كین 
62.4 میل  مجنون پیش آن لیلی روان	میل ناقه پس پی كرّه اش دوان 
62.5 یك دم ار مجنون ز خود غافل شدی	ناقه گردیدی و، واپس تر شدی 
62.6 عشق و سودا چونكه پر بودش بدن	می نبودش چاره از بیخود شدن 
62.7 آنكه او باشد مراقب، عقل بود	عقل را سودای لیلی در ربود
62.8 لیك ناقه بس مراقب بود و چست	چون بدیدی او مهار خویش سست 
62.9 فهم كردی زو كه غافل گشت و دنگ	رو سپس كردی به  كرّه، بی درنگ 
62.10 چون به خود باز آمدی، دیدی ز جا	كاو سپس رفتست بس فرسنگ ها
62.11 در سه روزه ره، بدین احوالها	ماند مجنون در تردّد سالها
62.12 گفت: ای ناقه، چو هر دو عاشقیم	ما دو ضد، بس همره نالایقیم 
62.13 نیستت بر وفق من مهر و مهار	كرد باید از تو عزلت اختیار
62.14 این دو همره همدگر را راه زن	گمره آن جان، كاو فرو ناید ز تن 
62.15 جان ز هجر عرش اندر فاقه ای	تن ز عشق خار بن چون ناقه ای 
62.16 جان گشاید سوی بالا بالها	در زده تن در زمین چنگالها
62.17 تا تو با من باشی، ای مردۀ وطن	بس ز لیلی دور ماند جان  من 
62.18 روزگارم رفت زین گون حالها	همچو تیه و قوم موسی سالها
62.19 خطوتینی بود این ره تا وصال	مانده ام در ره ز شستت، شصت سال 
62.20 راه نزدیك و بماندم سخت دیر	سیر گشتم زین سواری، سیر سیر
62.21 سر نگون خود را ز اشتر در فكند	گفت: سوزیدم ز غم تا چند چند
62.22 تنگ شد بر وی بیابان فراخ	خویشتن افكند اندر سنگلاخ 
62.23 آنچنان افكند خود را سخت زیر	كه مخلخل گشت جسم آن دلیر
62.24 چون چنان افكند خود را سوی پست	از قضا آن لحظه پایش هم شكست 
62.25 پای را بر بست و گفتا: گو شوم	در خم  چوگانش غلطان میروم 
62.26 زین كند نفرین، حكیم خوش دهن	بر سواری كاو فرو ناید ز تن 
62.27 عشق مولی، كی كم از لیلی بود ؟	گوی گشتن بهر او اولی بود
62.28 گوی شو، می گرد بر پهلوی صدق	غلط غلطان در خم چوگان عشق 
62.29 كاین سفر زین پس بود جذب خدا	و آن سفر بر ناقه، باشد سیر  ما
62.30 این چنین سیری است مستثنی ز جنس	كان فزود از اجتهاد جنّ و  انس 
62.31 این چنین جذبی است، نی هر جذب عام	كه نهادش فضل احمد، والسلام 

63. نبشتن آن غلام قصۀ شكایت نقصان اجری سوی پادشاه (جذبة من جذبات الحق خیر من عبادة الثقلین)
63.1 در گذر زین قصه واگو زآن غلام	کاو به شه رقعه فرستاد و پیام
63.2 رقعۀ پر جنگ و، پر هستی و كین	می فرستد پیش شاه نازنین 
63.3 كالبد، نامه است، اندر وی نگر	هست لایق شاه را ؟ آنگه ببر
63.4 گوشه ای رو، نامه را بگشا، بخوان	بین كه حرفش هست در خورد شهان ؟
63.5 گر نباشد در خور، آن را پاره كن	نامۀ دیگر نویس و، چاره كن 
63.6 لیك فتح نامۀ تن  زپ مدان	ور نه هر كس سرّ دل دیدی عیان 
63.7 نامه بگشادن، چو دشوار است و صعب	كار  مردان است، نی طفلان كعب 
63.8 جمله بر فهرست قانع گشته اند	زآنكه در حرص و هوا آغشته اند 
63.9 باشد آن فهرست دامی عامه را	تا چنان دانند متن نامه را
63.10 باز كن سر نامه را، گردن متاب	زین سخن، والله اعلم بالصواب 
63.11 هست آن عنوان، چو اقرار زبان	متن نامۀ سینه را كن امتحان 
63.12 كه موافق هست با اقرار تو ؟	تا منافق وار نبود كار تو
63.13 چون جوال بس گرانی میبری	ز آن نیاید كم كه در وی بنگری 
63.14 كه چه داری در جوال از تلخ و خوش؟	گر همی ارزد كشیدن را، بكش 
63.15 ور نه خالی كن جوالت را ز سنگ	بازخر  خود را، از این پیکار و ننگ 
63.16 در جوال آن كن، كه می باید كشید	سوی سلطانان و شاهان رشید
63.17 * زشت نبود کاین جوال  پر ز ریگ ؟	میکشیّ و باشد آنهم مرده ریگ ؟
63.18 * چون نمی تانی که پر لعلش کنی	هم تهی بهتر، چو هم جنس تنی

64. حكایت آن فقیه با دستار بزرگ و آنكه دستارش بربود. بانگ می زد كه: باز كن و ببین كه چه میبری آنگاه ببر
64.1 یك فقیهی ژنده ها در چیده بود	در عمامۀ خویش در پیچیده بود
64.2 تا شود زفت و نماید آن عظیم	چون در آید سوی محفل در حطیم 
64.3 ژنده ها از جامه ها پیراسته	ظاهر دستار از آن آراسته 
64.4 ظاهر دستار چون حلۀ بهشت	چون منافق، اندرون رسوا و زشت 
64.5 پاره پارۀ دلق و پنبه و پوستین	در درون آن عمامه بد دفین 
64.6 روی سوی مدرسه كرده صبوح	تا بدین ناموس یابد او فتوح 
64.7 در ره تاریك، مردی جامه  كن	منتظر استاده بود از بهر فن 
64.8 در ربود او از سرش دستار را	پس دوان شد تا بسازد كار را
64.9 پس فقیهش بانگ بر زد: كای پسر	باز كن دستار را، آنگه ببر
64.10 این چنین كه چار پره می پری	باز كن آن هدیه را كه می بری 
64.11 باز كن آن را، به دست خود بمال	آنگهان خواهی، ببر، كردم حلال 
64.12 چونكه بازش كرد آنكه می گریخت	صد هزاران ژنده اندر ره بریخت 
64.13 ز آن عمامۀ سخت زفت و تو بتو	ماند یك گز كهنه ای در دست او
64.14 بر زمین زد کهنه را، كای بی عیار	زین دغل ما را بر آوردی ز كار
64.15 گفت: بنمودم دغل، لیكن تو را	از نصیحت باز گفتم ماجرا

65. نصیحت دنیا اهل دنیا را به زبان حال و بی وفایی خود را نمودن به وفا طمع دارندگان از او
65.1 همچنین دنیا اگر چه خوش شكفت	عیب خود را بانگ زد با جمله گفت 
65.2 اندر این كون و فساد، ای اوستاد	آن دغل كون و نصیحت آن فساد
65.3 كون می گوید: بیا من خوش پی ام	و آن فسادش گفت: رو، من لا شی ام 
65.4 ای ز خوبی بهاران لب گزان	بنگر آن سردی و زردی خزان 
65.5 روز دیدی طلعت خورشید خوب	مرگ او را یاد كن وقت غروب 
65.6 بدر را دیدی بر این خوش چار طاق	حسرتش را هم ببین وقت محاق 
65.7 كودكی از حسن شد مولای خلق	بعد فردا شد خرف، رسوای خلق 
65.8 گر تن سیمین تنان كردت شكار	بعد پیری بین تنی چون پنبه زار
65.9 ای بدیده لوتهای چرب خیز	فضلۀ آن را ببین، در آب ریز
65.10 مر خبث را گو: كه آن خوبیت كو؟	در فریب آن حسن و مرغوبیت کو؟
65.11 * بر طبق کو عشوه و نرمیّ و خوت ؟	بر سبد کو جلوه و نغزی و بوت ؟
65.12 گوید: آن دانه بد و من دام  آن	چون شدی تو صید، دانه شد نهان 
65.13 بس انامل رشك استادان بده	در صناعت عاقبت لرزان شده 
65.14 نرگس چشم خماری همچو جان	آخر اعمش بین و، آب از وی چكان 
65.15 حیدری كاندر صف شیران رود	آخر او مغلوب موشی میشود
65.16 طبع  تیز دور بین  محترف	چون خر پیرش ببین، آخر خرف 
65.17 زلف جعد مشكبار عقل بر	آخر آن چون دمّ زشت خنگ خر
65.18 خوش ببین كونش ز اول با گشاد	و آخر آن رسوائی اش بین و فساد
65.19 زآنكه او بنمود پیدا دام را	پیش تو بر كند سبلت خام را
65.20 پس مگو: دنیا به تزویرم فریفت	ور نه عقل من ز دامش می گریخت 
65.21 طوق زرین و حمایل بین هله	غل و زنجیری شدست و سلسله 
65.22 همچنین هر جزو عالم می شمر	اول و آخر در آرش در نظر
65.23 هر كه آخر بین تر، او مسعودتر	هر كه آخور بین تر، او مطرودتر
65.24 روی هر یك چون مه فاخر ببین	چونكه اول دیده ای، آخر ببین 
65.25 تا نباشی همچو ابلیس اعوری	نیم بیند نیم نی چون ابتری 
65.26 دید طین  آدم و دینش ندید	این جهان دید آن جهان بینش ندید
65.27 فضل  مردان بر زنان، ای بو شجاع	نیست بهر قوّت و كسب و ضیاع 
65.28 ور نه شیر و پیل را بر آدمی	فضل بودی بهر قوّت، ای عمی 
65.29 فضل مردان بر زن، ای حالی پرست	ز آن بود كه مرد پایان بین تر است 
65.30 مرد، كاندر عاقبت بینی خم است	او ز اهل عاقبت چون زن كم است 
65.31 از جهان دو بانگ می آید به ضد	تا كدامین را تو باشی مستعد
65.32 آن یكی بانگش نشور اتقیا	وین یكی بانگش فریب اشقیا
65.33 * بانگ خار و بانگ اشکوفه شنو	بعد از آن شو بانگ خارش را گرو
65.34 من شكوفۀ خارم ای خوش گرم دار	گل بریزد، من بمانم شاخ خار
65.35 بانگ اشكوفه اش: كه اینك  گل فروش	بانگ خار او: كه سوی ما مكوش 
65.36 این پذیرفتی، بماندی ز آن دگر	كه محبّ، از ضد محبوب است كر
65.37 آن یكی بانگ اینكه: اینك حاضرم	بانگ دیگر بنگر اندر آخرم 
65.38 حاضری ام هست چون مكر و كمین	نقش آخر ز آینۀ اول ببین 
65.39 چون یكی زین دو جوال اندر شدی	آن دگر را ضد و، نادر خور شدی 
65.40 ای خنك آن كاو ز اول آن شنید	كش عقول و مسمع مردان شنید
65.41 خانه خالی یافت، جا را او گرفت	غیر آنش كژ نماید یا شگفت 
65.42 كوزۀ نو، كاو به خود بولی كشد	آن خبث با آب از وی کی رود ؟
65.43 در جهان هر چیز چیزی می كشد	كفر كافر را و، مرشد را رشد
65.44 * در جهان هر چیز چیزی جذب کرد	گرم گرمی را کشید و سرد، سرد
65.45 كهربا هم هست و مغناطیس هست	تا تو آهن یا كهی آئی به شست 
65.46 برد مغناطیست، ار تو آهنی	ور كهی، بر كهربا بر می تنی 
65.47 آن یكی چون نیست با اخیار یار	لاجرم شد پهلوی فجّار جار
65.48 * وآن یکی را صحبت خار اختیار	لاجرم شد پهلوی هر خار خوار
65.49 هست موسی پیش قبطی مستهان	هست هامان پیش سبطی همچنان 
65.50 جان هامان جاذب قبطی شده	جان موسی طالب سبطی شده 
65.51 معدۀ خر  كه  كشد در اجتذاب	معدۀ آدم جذوب گندم آب 
65.52 گر تو نشناسی كسی را از ظلام	بنگر او را کوش سازیدست امام 

66. بیان آنكه عارف را غذائی است از نور حق كه "ابیت عند ربی یطعمنی و یسقینی و قوله صلی الله علیه و آله الجوع طعام الله یحیی به ابدان الصدیقین ای یصل طعام الله فی الجوع"
66.1 زآنكه هر كرّه پی مادر رود	تا بدان جنسیتش پیدا شود
66.2 آدمی را شیر از سینه رسد	شیر، خر از نیم  زیرینه رسد
66.3 عدل، قسّام است و قسمت كردنیست	این عجب كه جبر نیّ و، ظلم نیست 
66.4 جبر بودی، كی پشیمانی بدی ؟	ظلم بودی، كی نگهبانی بدی ؟
66.5 روز، آخر شد، سبق فردا بود	راز  ما را روز كی  گنجا بود ؟
66.6 * حاصل آن کاندر دخول و در ایاب	درنگر والله اعلم بالصواب

67. خطاب با مغروران دنیا و گرفتاران نفس اماره
67.1 ای بكرده اعتماد واثقی	بر دم و بر چاپلوس  فاسقی 
67.2 قبه ای بر ساختستی از حباب	آخر آن خیمست، بس واهی طناب 
67.3 زرق، چون برق است و، اندر نور  آن	راه نتوانند دیدن ره روان 
67.4 این جهان و اهل آن بی حاصلند	هر دو اندر بی وفائی یك دلند
67.5 زادۀ دنیا، چو دنیا بی وفاست	گر چه رو آرد به تو، آن رو قفاست 
67.6 اهل آن عالم چو آن عالم  زبر	تا ابد در عهد و پیمان مستمر
67.7 خود دو پیغمبر به هم كی ضد شدند ؟	معجزات از همدگر كی بستدند ؟
67.8 كی شود پژمرده میوۀ آن جهان ؟	شادی عقلی نگر، در آن دهان 
67.9 نفس بی عهد است، ز آن رو كشتنیست	او دنی و، قبله گاه او دنی است 
67.10 نفسها را لایق است این انجمن	مرده را در خور بود گور و كفن 
67.11 نفس اگر چه زیرك است و خرده دان	قبله اش دنیاست، او را مرده دان 
67.12 آب وحی  حق بدین مرده رسید	شد ز خاك مرده ای زنده پدید
67.13 تا نیاید وحی، تو غرّه مباش	تو بدان گلگونۀ طال بقاش 
67.14 بانگ و صیتی جو، كه آن خامل نشد	تاب خورشیدی، كه آن آفل نشد
67.15 آن هنرهای دقیق و قال و قیل	قوم فرعونند، اجل چون آب نیل 
67.16 رونق و طاق و طرنب و سحرشان	گر چه خلقان را كشد گردن كشان 
67.17 سحرهای ساحران دان جمله را	مرگ، چوبی دان كه آن شد اژدها
67.18 جادوئی ها را همه یك لقمه كرد	یك جهان پر شب بد، آن را صبح خورد
67.19 نور، از آن خوردن نشد افزون و بیش	بل همان سان است، كاو بودست پیش 
67.20 در اثر افزون شد و، در ذات نی	ذات را افزونی و آفات، نی 
67.21 حق ز ایجاد جهان افزون نشد	آنچه اول آن نبود، اكنون نشد
67.22 لیك افزون گشت اثر ز ایجاد خلق	در میان این دو افزونیست، فرق 
67.23 هست افزونی اثر اظهار  او	تا پدید آید صفات و كار  او
67.24 هست افزونی هر ذاتی دلیل	كاو بود حادث به علتها علیل
67.25 * نکته شد باریک اینجا، ای رفیق	لیک بشنو تو مقالات دقیق 

68. تفسیر آیه فأوْجس فی نفْسه خیفة موسی  قلْنا لا تخفْ إنّك أنْت الأعْلی
68.1 گفت موسی: سحر هم حیران كنیست	چون كنم؟ كاین خلق را تمییز نیست 
68.2 گفت حق: تمییز را پیدا كنم	عقل بی تمییز را بینا كنم 
68.3 * چونکه معجزهات را ظاهر کنم	عقل را در دیدنش فاخر کنم
68.4 * دیده بخشم عقل بی تمییز را	کور سازم جاهل ناچیز را
68.5 گر چه چون دریا بر آوردند كف	موسیا تو غالب آئی، لا تخف 
68.6 بود اندر عهد خود، سحر افتخار	چون عصا شد مار، آنها گشت عار
68.7 هر كسی را دعوی حسن و نمك	سنگ مرگ آمد نمكها را محك 
68.8 سحر رفت و، معجزۀ موسی گذشت	هر دو را از بام  بود، افتاد طشت 
68.9 بانگ طشت سحر جز لعنت نماند	بانگ طشت دین بجز رفعت نماند
68.10 چون محك پنهان شدست از مرد و زن	در صف آ، ای قلب و، اكنون لاف زن 
68.11 وقت لاف استت، محك چون غائب است	میبرندت از عزیزی، دست دست 
68.12 * هر دمت عزّی و نازی در فزود	چون محک آمد، چرا گشتی کبود؟
68.13 قلب می گوید ز نخوت: هر دمم	ای زر  خالص، من از تو كی كمم ؟
68.14 زر همی گوید: بلی، ای خواجه تاش	لیك می آید محك، آماده باش 
68.15 مرگ تن هدیه ست بر اصحاب راز	زرّ  خالص را چه نقصان است گاز ؟
68.16 قلب اگر در خویش آخر بین بدی	آن سیه، كاخر شد، او اول شدی 
68.17 چون شدی اول سیه اندر لقا	دور بودی از نفاق و از شقا
68.18 كیمیای فضل را طالب بدی	عقل او بر زرق او غالب شدی 
68.19 چون شكسته دل شدی از حال  خویش	جا بر  اشكستگان دیدی به پیش 
68.20 عاقبت را دید و او اشكسته شد	از شكسته بند، در دم بسته شد
68.21 فضل، مسها را سوی اكسیر راند	آن زر اندود، از كرم محروم ماند
68.22 ای زر اندوده، مكن دعوی، ببین	كه نماند مشتریت اعمی چنین 
68.23 نور  محشر چشمها بینا كند	چشم بندی تو را رسوا كند
68.24 بنگر آنها را كه آخر دیده اند	حسرت جانها و رشك دیده اند
68.25 منگر آنها را كه حالی دیده اند	سرّ فاسد، ز اصل سرّ ببریده اند
68.26 پیش  "حالی بین"، كه در جهل است و شك	صبح صادق، صبح كاذب، هر دو یك 
68.27 صبح كاذب، صد هزاران كاروان	داد بر باد هلاكت، ای جوان 
68.28 * صبح  صادق را طلب کن، ای عزیز	تا ز صدق او شوی صاحب تمیز
68.29 نیست نقدی، كش غلط انداز نیست	وای آن جان، كش محكّ و گاز نیست 
68.30 * باز رو سوی غلام و کتبتش	کاو سوی شه می نویسد نامه خوش

69. زجر مدعی از دعوی و امر كردن او را به متابعت انبیا و اولیا
69.1 بو مسیلم گفت: من خود احمدم	دین احمد را به فن بر هم زدم 
69.2 بو مسیلم را بگو: كم كن بطر	غرّۀ اول مشو، آخر نگر
69.3 هین قلاووزی مكن از حرص  جمع	پس روی كن، تا رود در پیش، شمع 
69.4 شمع، مقصد را نماید، همچو ماه	كاین طرف دانه ست، یا خود دامگاه 
69.5 گر بخواهی، ور نخواهی، با چراغ	دیده گردد نقش  باز و، نقش  زاغ 
69.6 ور نه این زاغان دغل افروختند	بانگ بازان  سپید آموختند
69.7 بانگ هدهد گر بیاموزد قطا	راز هدهد كو و پیغام سبا ؟
69.8 بانگ پر رسته، ز پر بسته بدان	تاج شاهان را، ز تاج هدهدان 
69.9 حرف درویشان و نكتۀ عارفان	بسته اند این بی حیایان بر زبان 
69.10 هر هلاك امت پیشین كه بود	زآنكه چندل را گمان کردند عود
69.11 بودشان تمییز كان مظهر كند	لیك حرص و آز، كور و كر كند
69.12 كوری كوران ز رحمت دور نیست	كوری حرص است، كان معذور نیست 
69.13 چار میخ شه ز رحمت دور نی	چار میخ حاسدی مغفور، نی 
69.14 ماهیا آخر یکی بنگر به شست	بد گلوئی، چشم  آخر بینت  بست 
69.15 با دو دیده اول و آخر ببین	هین مباش اعور چو ابلیس لعین 
69.16 اعور آن باشد، كه حالی دید و بس	چون بهایم بی خبر، از بازپس 
69.17 چون دو چشم گاو در جرم تلف	همچو یك چشم است، كش نبود شرف 
69.18 نصف قیمت ارزد آن دو چشم او	كه دو چشمش راست، مسند چشم تو
69.19 ور كنی یك چشم آدم زاده ای	نصف قیمت لازم است از جاده ای 
69.20 زآنكه چشم آدمی تنها به خود	بی دو چشم یار كاری می كند
69.21 چشم خر، چون اولش، بی آخر است	گردو چشمش هست، حكمش اعور است 

70. بقیۀ قصۀ نوشتن آن غلام رقعه به طلب اجری خود
70.1 این سخن پایان ندارد و آن خفیف	می نویسد رقعه در طمع رغیف 
70.2 رفت پیش از رقعه پیش مطبخی	كای بخیل از مطبخ شاه سخی 
70.3 دور از او و ز همت او كاین قدر	از جری ام آیدش اندر نظر
70.4 گفت: بهر مصلحت فرموده است	نی برای بخل و، نی تنگی  دست 
70.5 گفت: دهلیزیست والله این سخن	پیش شه خاك است، این زرّ  كهن 
70.6 مطبخی، ده گونه حجت بر فراشت	او همه رد كرد از حرصی كه داشت 
70.7 چون جری كم آمدش در وقت چاشت	زد بسی تشنیع او، سودی نداشت 
70.8 گفت: قاصد، میكنید اینها شما	گفت: نی، كه بنده فرمانیم ما
70.9 این مگیر از فرع، این از اصل گیر	بر كمان كم زن، كه از بازوست تیر
70.10 "ما رمیت إذ رمیت" ابتلاست	بر نبی كم نه گنه، كان از خداست 
70.11 آب از سر تیره است، ای خیره چشم	پیشتر بنگر، یكی بگشای چشم 
70.12 شد، ز خشم و غم، درون بقعه ای	سوی شه بنوشت خشمین رقعه ای 
70.13 اندر آن رقعه، ثنای شاه گفت	گوهر جود و سخای شاه سفت 
70.14 كه ای ز بحر و ابر افزون كفّ  تو	جمله محتاجان به تو آورده رو
70.15 زآنكه ابر آنچه دهد گریان دهد	كفّ تو خندان، پیاپی خوان نهد
70.16 ظاهر رقعه اگر چه مدح بود	بوی خشم از مدح، اثرها مینمود
70.17 زآن همه كار تو بی نور است و زشت	كه تو دوری دور از نور  سرشت 
70.18 رونق كار خسان كاسد شود	همچو میوۀ تازه زو فاسد شود
70.19 رونق دنیا بر آرد زو كساد	زآنكه هست از عالم كون و فساد
70.20 خوش نگردد از مدیحی سینه ها	چونكه در مداح باشد كینه ها
70.21 ای دل، از كین و كراهت پاك شو	وآنگهان الحمد خوان، چالاك شو
70.22 بر زبان الحمد و، اكراه از درون	از زبان تلبیس باشد، یا فسون 
70.23 و آنگهان گفته خدا كه: ننگرم	من به ظاهر، من به باطن ناظرم 

71. حكایت آن مداح كه از جهت ناموس شكر ممدوح میكرد و بوی اندوه و غم اندرون او و خلاقت دلق ظاهر او مینمود كه آن شكرها لاف است و دروغ
71.1 آن یكی با دلق آمد از عراق	باز پرسیدند یاران از فراق 
71.2 گفت: آری بد فراق، الا سفر	بود بر من بس مبارك مژده ور
71.3 كه خلیفه داد ده خلعت مرا	كه قرینش باد صد مدح و ثنا
71.4 شكرها و حمدها بر می شمرد	تا كه شكر از حدّ و، از اندازه برد
71.5 پس بگفتندش كه: احوال نژند	بر دروغ تو گواهی میدهند
71.6 تن برهنه، سر برهنه، سوخته	شكر را دزدیده یا آموخته 
71.7 كو نشان شكر و حمد میر  تو ؟	بر سر و بر پای بی توفیر تو ؟
71.8 گر زبانت مدح آن شه می تند	هفت اندامت شكایت میكند
71.9 در سخای آن شه و سلطان جود	مر تو را كفشی و شلواری نبود
71.10 گفت: من ایثار كردم آنچه داد	میر تقصیری نكرد از افتقاد
71.11 بستدم جمله عطاها از امیر	بخش كردم بر یتیم و بر فقیر
71.12 مال دادم، بستدم عمر دراز	در جزا، زیرا كه بودم پاكباز
71.13 پس بگفتندش: مبارك مال رفت	چیست اندر باطنت این دود و تفت ؟
71.14 صد كراهت در درون تو چو خار	كی بود انده نشان  ابتشار ؟
71.15 كو نشان عشق و ایثار و رضا ؟	گر درست است آنچه گفتی ما مضی 
71.16 خود گرفتم، مال گم شد، میل كو ؟	سیل اگر بگذشت، جای سیل كو ؟
71.17 چشم تو گر بد سیاه و جان فزا	گر نماند او جانفزا، ازرق چرا ؟
71.18 كو نشان پاك بازی؟ ای ترش	بوی لاف كژ همی آید، خمش 
71.19 صد نشان باشد درون، ایثار را	صد علامت هست نیكو كار را
71.20 مال در ایثار اگر گردد تلف	در درون صد زندگی آید خلف 
71.21 در زمین حق زراعت كرد، نی؟	تخمهای پاك، آنگه دخل، نی؟ 
71.22 گر نگردد زرع جان، یکدانه صد	صحن ارض الله واسع کی بود ؟
71.23 * اصل ارض الله، قلب عارف است	لامکان است و ندارد فوق و پست
71.24 * گر نروید خوشه از روضات هو	پس چه واسع باشد ارض الله؟ بگو
71.25 چون كه این ارض فنا بی ریع نیست	چون بود ارض الله؟ آن مستوسعیست 
71.26 ریع  آن را نی حد و، نی عد بود	کمترین دانه دهد، هفتصد بود
71.27 حمد گفتی، كو نشان حامدون ؟	نی برونت هست اثر، نی اندرون 
71.28 حمد عارف مر خدا را راست است	كه گواه حمد او شد، پا و دست 
71.29 از چه تاریك جسمش بر كشید	و ز تگ زندان  دنیی اش خرید
71.30 اطلس تقوی و نور مؤتلف	آیت حمد است او را بر كتف 
71.31 وا رهیده از جهان عاریه	ساكن گلزار و عینٌ جاریة
71.32 بر سریر سرّ عالی همتش	مجلس و جا و مقام و رتبتش 
71.33 مقعد صدقی كه صدیقان در او	جمله سر سبزند و شاد و تازه رو
71.34 حمدشان چون حمد گلشن از بهار	صد نشانی دارد و، صد گیر و دار
71.35 بر بهارش چشمه و نخل و گیاه	و آن گلستان و نگارستان گواه 
71.36 شاهد شاهد هزاران هر طرف	در گواهی، همچو گوهر بر صدف 
71.37 بوی سیر بد بیاید از دمت	وز سر و رو تابد ای لافی غمت 
71.38 بو شناسانند حاذق در مصاف	تو به جلدی، های و هو كم كن گزاف 
71.39 تو ملاف از مشك، كان بوی پیاز	از دم تو میكند مكشوف راز
71.40 "گل شكر خوردم" همی گوئی و بوی	میزند از سیر: كه یافه مگوی 
71.41 هست دل مانندۀ خانۀ كلان	خانۀ دل را نهان همسایگان 
71.42 از شكاف و روزن و دیوارها	مطلع گردند بر اسرارها
71.43 از شكافی كه نداند هیچ وهم	صاحب خانه ندارد هیچ فهم 
71.44 از نبی بر خوان كه دیو و قوم او	می برند از حال انسان خفیه بو
71.45 از رهی كه انس از آن آگاه نیست	زآنكه زین محسوس و زین اشباه نیست 
71.46 در میان ناقدان، زرقی متن	با محك ای قلب دون، لافی مزن 
71.47 مر محك را ره بود در نقد و قلب	كه خدایش كرد امیر جسم و قلب 
71.48 چون شیاطین با غلیظیهای خویش	واقفند از سرّ ما و فكر و كیش 
71.49 مسلكی دارند دزدیده درون	ما ز دزدیهای ایشان سرنگون 
71.50 دم به دم خبط و زیانی میكنند	صاحب نقب و شكاف و  روزنند
71.51 پس چرا جانهای روشن در جهان	بی خبر باشند از حال نهان ؟
71.52 در سرایت، كمتر از دیوان شدند ؟	روحها كه خیمه بر گردون زدند
71.53 دیو دزدانه سوی گردون رود	از شهاب او محرق و مطعون شود
71.54 سر نگون از چرخ، زیر افتد چنان	كه شقی در جنگ، از زخم  سنان 
71.55 آن ز رشك روحهای دل پسند	از فلكشان سر نگون می افکنند
71.56 تو اگر شلیّ و لنگ و كور و كر	این گمان بر روحهای مه مبر
71.57 شرم دار و لاف كم زن، جان مكن	كه بسی جاسوس هست آن سوی تن 

72. دریافتن طبیبان الهی امراض دین و دل را در سیمای مرید و بیگانه و لحن گفتار او و رنگ و چشم او و بی این همه نیز از راه دل، كه انهم جواسیس القلوب فجالسوهم بالصدق
72.1 این طبیبان بدن دانشورند	بر سقام تو، ز تو واقف ترند
72.2 تا ز قاروره همی بینند حال	كه ندانی تو از آن رو اعتلال 
72.3 هم ز نبض و، هم ز رنگ و، هم ز  دم	بو برند از تو  به صد گونه سقم 
72.4 هم ز نبضت، هم ز چشمت، هم ز رنگ	صد سقم بینند در تو بی درنگ 
72.5 این طبیبان نو آموزند خود	كه بدین آیاتشان حاجت بود
72.6 پس طبیبان الهی در جهان	چون ندانند از تو بی گفت دهان ؟
72.7 كاملان از دور نامت بشنوند	تا به قعر تار و پودت در روند
72.8 بلكه پیش از زادن تو سالها	دیده باشندت به چندین حالها
72.9 * حال تو دانند یک یک مو به مو	زآنکه پر هستند از اسرار هو

73. مژده دادن بایزید از زادن ابو الحسن خرقانی قدس الله روحها پیش از سالها و نشان صورت و سیرت او یك به یك و نوشتن تاریخ نویسان آن را جهت رصد
73.1 آن شنیدی داستان بایزید ؟	كه ز حال بو الحسن از پیش دید
73.2 روزی آن سلطان تقوی می گذشت	با مریدان جانب صحرا و دشت 
73.3 بوی خوش آمد مر او را ناگهان	در سواد ری، ز سوی خارقان 
73.4 هم در آنجا نالۀ مشتاق كرد	بوی را از باد استنشاق كرد
73.5 بوی خوش را عاشقانه میكشید	جان او از باد، باده میچشید
73.6 كوزه ای كاو، از یخ آبه، پر بود	چون عرق بر ظاهرش پیدا شود
73.7 از درون كوزه نم بیرون نجست 	آن ز سردی هوا آبی شده ست
73.8 باد بوی آور  مر او را آب گشت	آب هم او را شراب ناب گشت 
73.9 چون در او آثار مستی شد پدید	یك مرید او در آن دم بر رسید
73.10 پس بپرسیدش كه: این احوال خوش	كه برون است از حجاب پنج و شش 
73.11 گاه سرخ و گاه زرد و گه سپید	میشود رویت، چه حال است و نوید ؟
73.12 می كشی بوی و به ظاهر نیست  گل	بی شك از غیب است و از گلزار   كل 
73.13 ای تو كام  جان  هر خودكامه ای	هر دم از غیبت پیام و نامه ای 
73.14 هر دمی یعقوب وار از یوسفی	میرسد اندر مشام تو شفی
73.15 قطره ای بر ریز بر ما ز آن سبو	شمه ای بر گو از آن گلزار و بو
73.16 خو نداریم، ای جمال مهتری	كه لب ما خشك و، تو تنها خوری 
73.17 ای فلك پیمای چست چست خیز	زآنچه خوردی جرعه ای بر ما بریز
73.18 میر مجلس نیست در دوران دگر	جز تو ای شه، در حریفان در نگر
73.19 كی توان نوشید این می، زیر  دست ؟	می  یقین، مر مرد را رسواگر است 
73.20 بوی را پوشیده و مكنون كند	چشم  مست خویشتن را چون كند ؟
73.21 خود نه آن بوی است این كاندر جهان	صد هزاران پرده اش دارد نهان 
73.22 پر شد از تیزی او صحرا و دشت	دشت چه؟ كز نه فلك هم در گذشت 
73.23 این سر خم را به كهگل در مگیر	كاین برهنه نیست خود پوشش پذیر
73.24 لطف كن ای راز دان  رازگو	آنچه بازت صید كردش، باز گو
73.25 گفت: بوی بوالعجب آمد به من	همچنان كه مصطفی را از یمن 
73.26 تا پیمبر گفت بر دست صبا:	از یمن می آیدم بوی خدا
73.27 بوی رامین میرسد از جان ویس	بوی یزدان میرسد هم از اویس 
73.28 از اویس و از قرن، بوی عجب	مصطفی را مست كرد و پر طرب 
73.29 چون اویس از خویش فانی گشته بود	آن زمینی، آسمانی گشته بود
73.30 آن هلیلۀ پروریده در شكر	چاشنیّ تلخیش نبود دگر
73.31 آن هلیله، رسته از ما و منی	نقش دارد از هلیله، طعم نی 
73.32 * آن کسی کز خود به کلی در گذشت	این منی و مائی خود در نوشت

74. قول رسول صلی الله علیه و آله و سلم که انی لاجد نفس الرحمن من قبل الیمن
74.1 این سخن پایان ندارد باز گرد	تا چه گفت از وحی غیب آن شیر مرد
74.2 گفت: زین سو بوی یاری میرسد	كاندر این ده شهریاری میرسد
74.3 بعد چندین سال میزاید شهی	میزند بر آسمانها خرگهی 
74.4 رویش از گلزار حق گلگون بود	از من او اندر مقام افزون بود
74.5 چیست نامش؟ گفت: نامش بوالحسن	حلیه اش وا گفت ز ابرو و ذقن 
74.6 قد او و، رنگ او و، شكل او	یك به یك وا گفت از گیسو و رو
74.7 حلیه های روح او را هم نمود	از صفات و از طریق و جا و بود
74.8 حلیۀ تن همچو تن عاریت است	دل بر آن كم نه، كه آن یك ساعت است 
74.9 حلیۀ روح طبیعی هم فناست	حلیۀ آن جان طلب، كان بر سماست 
74.10 جسم او همچون چراغی بر زمین	نور او بالای سقف هفتمین 
74.11 آن شعاع آفتاب اندر وثاق	قرص او اندر سپهر چار طاق 
74.12 نقش  گل در زیر بینی بهر لاغ	بوی  گل بر سقف و ایوان دماغ 
74.13 مرد خفته، در عدن دیده فرق	عكس آن بر جسم افتاده عرق 
74.14 پیرهن در مصر، رهن یك حریص	پر شده كنعان ز بوی آن قمیص 
74.15 بر نبشتند آن زمان تاریخ را	از كباب آراستند آن سیخ را
74.16 چون رسید آن وقت و آن تاریخ راست	زآن زمین آن شاه پیدا گشت و خاست

75. زآدن ابوالحسن خرقانی بعد از وفات بایزید قدّس الله سره
76.1 زاده شد آن شاه و نرد ملک باخت	از عدم پیدا شد و مرکب بتاخت
76.2 از پس آن سالها آمد پدید	بوالحسن، بعد وفات بایزید
76.3 جملۀ خوهای او، ز امساك و جود	آنچنان آمد كه آن شه گفته بود
76.4 لوح  محفوظ است او را پیشوا	از چه محفوظ است؟ محفوظ از خطا
76.5 نی نجوم است و، نه رمل است و، نه خواب	وحی حق، والله اعلم بالصواب 
76.6 از پی رو پوش عامه در بیان	"وحی دل"  گویند آن را صوفیان 
76.7 وحی دل گیرش كه منظر گاه اوست	چون خطا باشد؟ چو دل آگاه اوست 
76.8 مومنا، "ینظر به نور الله" شدی	از خطاها زآن سبب ایمن بدی 
76.9 صوفئی از فقر چون در غم شود	عین فقرش دایه و مطعم شود
76.10 زآنكه جنت از مكاره رسته است	رحم قسم عاجز اشكسته است 
76.11 آنكه سرها بشكند او از علو	رحم حق و خلق ناید سوی او

76. نقصان اجرای دل و جان صوفی از طعام الله تعالی
76.1 این سخن آخر ندارد و آن جوان	از كم  اجرای نان شد ناتوان 
76.2 شاد آن صوفی كه رزقش كم شود	آن شبه ش در گردد و او یم شود
76.3 زآن جرای خاص هرك آگاه شد	او سزای قرب و اجری گاه شد
76.4 ز آن جرای روح چون نقصان شود	جانش از نقصان آن لرزان شود
76.5 پس بداند كه خطائی رفته است	كه سمن زار رضا نشکفته است 

77. بازگشتن به حکایت غلام که رقعه نوشت سوی شاه جهت کمی اجری او و بی التفاتی شاه
77.1 همچنان کان شخص از نقصان كشت	رقعه سوی صاحب خرمن نوشت 
77.2 رقعه اش بردند پیش شاه راد	خواند آن رقعه، جوابی وا نداد
77.3 گفت: او را نیست الا درد قوت	پس جواب احمق اولیتر سكوت 
77.4 نیستش درد فراق و وصل هیچ	بند فرعست و، نجوید اصل هیچ 
77.5 احمق است و، مردۀ ما و منی	كز غم فرعش، فراغ اصل نی 
77.6 آسمانها و زمین یك سیب دان	كز درخت قدرت حق شد عیان 
77.7 تو چو كرمی، در میان سیب در	و ز درخت و باغبانی بیخبر
77.8 آن یكی كرمی دگر در سیب هم	لیك جانش از برون صاحب علم 
77.9 جنبش او واشكافد سیب را	بر نتابد سیب آن آسیب را
77.10 بر دریده جنبش او پرده ها	صورتش كرم است و معنی اژدها
77.11 آتشی كاول ز آهن می جهد	او قدم بس سست بیرون می نهد
77.12 دایه اش پنبه ست اول، لیك اخیر	میرساند شعله ها او تا اثیر
77.13 مرد، اول بستۀ خواب و خور است	آخر الامر از ملایك برتر است 
77.14 در پناه پنبه و كبریتها	شعلۀ نورش بر آید تا سها
77.15 عالم تاریك روشن می كند	كندۀ آهن به سوزن می كند
77.16 گر چه آتش نیز هم جسمانی است	نی ز روح است و نه از روحانی است 
77.17 جسم را نبود از آن عزّ بهره ای	جسم پیش بحر  جان چون قطره ای 
77.18 جسم از جان، نور افزون میشود	چون رود جان، جسم بین چون میشود
77.19 حدّ جسمت یك دو گز خود بیش نیست	جان  تو تا آسمان جولان كنی است 
77.20 تا به بغداد و سمرقند ای همام	روح را اندر تصوّر نیم گام 
77.21 دو درم سنگ است پیه چشمتان	نور  روحش تا عنان آسمان 
77.22 نور بی این چشم می بیند به خواب	چشم بی این نور نبود جز خراب 
77.23 جان ز ریش و سبلت تن فارغ است	لیك تن بی جان بود مردار و پست 
77.24 بار نامۀ روح حیوانیست این	پیشتر آ، روح انسانی ببین 
77.25 بگذر از انسان و هم از قال و قیل	تا لب دریای جان جبرئیل 
77.26 بعد از آنت جان احمد لب گزد	جبرئیل از بیم تو واپس خزد
77.27 گوید: ار آیم به قدر یك كمان	من به سوی تو، بسوزم بی گمان 

78. آشفتن آن غلام از نارسیدن جواب رقعه از  قبل پادشاه
78.1 این بیابان خود ندارد پا و سر	بی جواب نامه خسته ست آن پسر
78.2 * چون جواب نامه نامد، خیره گشت	وز غم  او آب صافی تیره گشت
78.3 * نی قرارش ماند و نی خواب از جنون	روز و شب بد در تفکر سرنگون
78.4 كای عجب! چونم نداد آن شه جواب ؟	یا خیانت كرد رقعه بر، ز تاب 
78.5 رقعه پنهان كرد و ننمود او به شاه	كاو منافق بود و آبی زیر كاه 
78.6 رقعۀ دیگر نویسم ز آزمون	دیگری جویم، رسولی ذو فنون 
78.7 بر امیر و مطبخی و نامه بر	عیب بنهاده ز جهل آن بی خبر
78.8 هیچ گرد خود نمی گردد، كه من	كژروی كردم، چو اندر دین شمن 

79. كژ وزیدن باد بر سلیمان علیه السلام به سبب زلت او
79.1 باد بر تخت سلیمان رفت كژ	پس سلیمان گفت: بادا كژ مغژ
79.2 باد هم گفت: ای سلیمان كژ مرو	ور روی كژ، از كژم خشمین مشو
79.3 این ترازو بهر این بنهاد حق	تا رود انصاف ما را در سبق 
79.4 از ترازو كم كنی، من كم كنم	تا تو با من روشنی، من روشنم 
79.5 همچنین تاج سلیمان میل كرد	روز  روشن را بر او چون لیل كرد
79.6 گفت: تاجا كژ مشو بر فرق من	آفتابا كم مشو از شرق من 
79.7 راست میكرد او به دست آن تاج را	باز كج می شد بر او تاج، ای فتی 
79.8 هشت بارش راست كرد و گشت كژ	گفت: تاجا چیست آخر؟  كژ مغژ
79.9 گفت: اگر صد ره كنی تو راست، من	كژ شوم، چون كژ شوی، ای مؤتمن 
79.10 پس سلیمان اندرون را راست كرد	دل بر آن شهوت كه بودش كرد سرد
79.11 بعد از آن تاجش همان دم راست شد	آنچنان كه تاج را میخواست شد
79.12 بعد از آنش كژ همی كرد او به قصد	تاج وا میگشت تارك جو به قصد
79.13 هشت كرّت كژ بكرد آن مهترش	راست میشد تاج بر فرق سرش 
79.14 * شاه گفت: ای تاج، چونست این زمان؟	کژ کنم، تو راست گردی ز امتحان
79.15 تاج ناطق گشت: كای شه، ناز كن	چون فشاندی پر ز  گل، پرواز كن 
79.16 نیست دستوری كز این من بگذرم	پرده های غیب این بر هم درم 
79.17 بر دهانم نه تو دست خود، ببند	مر دهانم را ز گفت ناپسند
79.18 پس تو را هر غم كه پیش آید ز درد	بر كسی تهمت منه، بر خویش گرد
79.19 ظن مبر بر دیگری، ای دوست كام	آن مكن كه می سگالید آن غلام 
79.20 گاه جنگش با رسول و مطبخی	گاه خشمش با شهنشاه سخی 
79.21 همچو فرعونی كه موسی هشته بود	طفلكان خلق را سر می ربود
79.22 آن عدو در خانۀ آن كوردل	او شده اطفال را گردن گسل 
79.23 تو هم از بیرون بدی با دیگران	و اندرون خوش گشته با نفس گران 
79.24 خود عدویت اوست، قندش میدهی	و ز برون تهمت به هر كس مینهی 
79.25 همچو فرعونی تو كور و كوردل	با عدو خوش، بی گناهان را مذل 
79.26 چند فرعونا  كشی بی جرم را	مینوازی مر تن پر غرم را
79.27 عقل او بر عقل شاهان می فزود	حكم حق بیعقل و كورش كرده بود
79.28 مهر حق بر چشم و بر گوش  خرد	گر فلاطون است حیوانش كند
79.29 حكم حق بر لوح می آید پدید	آنچنان كه حكم غیب بایزید

80. شنیدن شیخ ابو الحسن خرقانی خبر دادن بایزید را از بود او و احوال او
80.1 همچنان آمد كه او فرموده بود	بوالحسن از مردمان آن را شنود
80.2 كه حسن باشد مرید و امتم	درس گیرد هر صباح از تربتم 
80.3 * هر صباحی آید و خواند سبق	بر سر خاک و شود پیری به حق
80.4 هر صباحی تیز رفتی بی فتور	بر سر گورش نشستی با حضور
80.5 گفت: من هم نیز خوابش دیده ام	و ز روان شیخ این بشنیده ام 
80.6 * هر صباحی رو نهادی سوی گور	ایستادی تا ضحی اندر حضور
80.7 یا به صورت شیخ پیشش آمدی	یا كه بی گفتی شكالش حل شدی 
80.8 تا یكی روزی بیامد با سعود	گورها را برف نو پوشیده بود
80.9 توی بر تو، برفها همچون علم	قبه قبه دید و شد جانش به غم 
80.10 بانگش آمد از خطیرۀ شیخ  حیّ	ها انا ادعوك كی تسعی الیّ 
80.11 هین بیا این سو بر آوازم شتاب	عالم ار برف است، روی از من متاب 
80.12 حال او، ز آن روز شد خوب و بدید	آن عجایب را كه اول می شنید
80.13 * باز باید گشت سوی آن غلام	کرد باید آن حکایت را تمام

81. رقعۀ دیگر نوشتن آن غلام پیش شاه چون جواب آن رقعۀ اول نیافت
81.1 نامۀ دیگر نوشت آن بد گمان	پر ز تشنیع و نفیر و پر فغان 
81.2 كه یكی رقعه نوشتم پیش شاه	ای عجب! آن جا رسید و یافت راه؟ 
81.3 آن دگر را خواند هم آن خوب خدّ	هم نداد آن را جواب و تن بزد
81.4 خشك می آورد او را شهریار	او مكرر كرد رقعه چند بار
81.5 گفت حاجب: آخر او بندۀ شماست	گر جوابش بر نویسی هم رواست 
81.6 از شهی  تو چه كم گردد اگر 	بر غلام و بنده اندازی نظر ؟
81.7 گفت: این سهل است، اما احمق است	مرد احمق زشت و مردود حق است 
81.8 گر چه آمرزم گناه و زلتش	هم كند در من سرایت علتش 
81.9 صد كس از  گرگین همه  گرگین شوند	خاصه این گرّ   خبیث عقل بند
81.10 گرّ  كم عقلی مبادا گبر را	شومیش بی آب دارد ابر را
81.11 نم نبارد ابر از شومی او	شهر شد ویرانه از بومی او
81.12 از  گرآن  احمقان، طوفان نوح	كرد ویران عالمی را در فضوح 

82. ستودن پیغمبر علیه السلام عاقل را و نکوهیدن احمق را
82.1 گفت پیغمبر كه: احمق هر كه هست	او عدوی ما و غول و ره زن است 
82.2 هر كه او عاقل بود او جان  ماست	روح او و ریح او ریحان ماست 
82.3 عقل، دشنامم دهد، من راضیم	زانكه فیضی دارد از فیّاضیم 
82.4 نبود آن دشنام او بی فایده	نبود آن مهمانی اش بی مایده 
82.5 احمق ار حلوا نهد اندر لبم	من از آن حلوای او اندر تبم 
82.6 این یقین دان، گر لطیف و روشنی	نیست بوس كون خر را چاشنی 
82.7 سبلتت گنده كند بی فایده	جامه از دیگش سیه، بی مایده 
82.8 مائده عقل است، نی نان و شوا	نور  عقل است ای پسر، جان را غذا
82.9 نیست غیر نور، آدم را خورش	از جز آن، جان را نباید پرورش 
82.10 زین خورشها اندك اندك باز بر	كاین غذای خر بود، نی آن  حرّ
82.11 تا غذای اصل را قابل شوی	لقمه های نور را آكل شوی 
82.12 عكس  آن نور است، كاین نان، نان شدست	فیض آن جان است، كاین جان، جان شدست 
82.13 چون خوری یك بار از مأكول  نور	خاك ریزی بر سر نان  تنور
82.14 * عقل شیدا شد، چه خوانی ترّهات؟	راه پیدا شد، چه پائی بی ثبات؟
82.15 عقل، دو عقل است، اول مكسبی	كه در آموزی چو در مكتب، صبی 
82.16 از كتاب و اوستاد و فكر و ذكر	ارمغانی و ز علوم  خوب و بكر
82.17 عقل تو افزون شود بر دیگران	لیك تو باشی ز حفظ آن گران 
82.18 لوح حافظ تو شوی در دور و گشت	لوح محفوظ است، كاو زین در گذشت 
82.19 عقل دیگر بخشش یزدان بود	چشمۀ آن در میان جان بود
82.20 چون ز سینه آب دانش جوش كرد	نی شود گنده، نه دیرینه، نه زرد
82.21 ور ره نبعش بود بسته، چه غم ؟	كاو همی جوشد ز خانه، دم به دم 
82.22 عقل تحصیلی مثال جویها	كان رود در خانه ای از كوی ها
82.23 راه آبش بسته شد، شد بی نوا	* تشنه ماند و زار و با صد ابتلا
82.24 از درون خویشتن جو چشمه را	* تا رهی از منّت هر ناسزا

83. قصۀ آن كسی که با یکی مشورت می كرد، گفتش: مشورت با دیگری كن كه من عدوی توام
83.1 مشورت میكرد شخصی با كسی	تا یقینش رو نماید بی شکی 
83.2 گفت: ای خوشنام، غیر من بجو	ماجرای مشورت با وی بگو
83.3 من عدوّم مر تو را، با من مپیچ	نبود از رای عدو، پیروز هیچ 
83.4 رو كسی جو كه تو را او هست دوست	دوست بهر دوست، لا شك خیر جوست 
83.5 من عدوّم، چاره نبود كز منی	كژ روم، با تو نمایم دشمنی 
83.6 حارسی از گرگ جستن شرط نیست	جستن از غیر محل، ناجستنیست 
83.7 من تو را بی هیچ شكی دشمنم	من تو را كی ره نمایم؟ ره زنم 
83.8 هر كه باشد همنشین دوستان	هست در گلخن، میان بوستان 
83.9 هر كه با دشمن نشیند در زمن	هست او در بوستان در گولخن 
83.10 دوست را مازار از ما و منت	تا نگردد دوست خصم و دشمنت 
83.11 خیر كن با خلق از بهر خدا	یا برای جان خود، ای کدخدا 
83.12 تا هماره دوست بینی در نظر	در دلت ناید ز كین ناخوش صور
83.13 چونكه كردی دشمنی، پرهیز كن	مشورت با یار مهر انگیز كن 
83.14 گفت: میدانم تو را، ای بو الحسن	كه توئی دیرینه دشمن دار  من 
83.15 لیك مرد عاقلی و معنوی	عقل تو نگذاردت كه كژ روی 
83.16 طبع خواهد تا  كشد از خصم كین	عقل بر نفس است بند آهنین 
83.17 آید و منعش كند، واداردش	عقل چون شحنه ست در نیك و بدش 
83.18 عقل ایمانی چو شحنۀ عادل است	پاسبان و حاكم شهر دل است 
83.19 همچو گربه باشد او بیدار هوش	دزد در سوراخ ماند همچو موش 
83.20 در هر آن جا كه بر آرد موش دست	نیست گربه، ور بود، او مرده است 
83.21 گربه ای چه؟ شیر  شیر افكن بود	عقل ایمانی كه اندر تن بود
83.22 غرۀ او حاكم درندگان	نعرۀ او مانع چرندگان 
83.23 شهر پر دزد است و پر جامه كنی	خواه شحنه باش گو و خواه نی
83.24 * عقل در تن حاکم ایمان بود	که ز بیمش نفس در زندان بود
83.25 * عقل  عقل و جان  جان، ایجان توئی	عقل و جان خلق را سلطان توئی
83.26 * عقل کل سرگشته و حیران توست	کل موجودات در فرمان  توست 

84. امیر گردانیدن رسول علیه و آله جوان هذیلی را بر سریه ای كه در آن پیران و جنگ آزمودگان بودند
84.1 یك سرّیه میفرستادی رسول	بهر جنگ كافر و دفع فضول 
84.2 یك جوانی را گزید او از هذیل	میر لشكر كردش و سالار  خیل 
84.3 اصل لشكر، بی گمان سرور بود	قوم بی سرور، تن بی سر بود
84.4 این همه كه مرده و پژمرده ای	ز آن بود كه ترك سرور كرده ای 
84.5 از كسل، و ز بخل، و ز ما و منی	می كشی سر، خویش را سر میكنی 
84.6 همچو استوری كه بگریزد ز بار	او سر خود گیرد اندر كوهسار
84.7 صاحبش در پی دوان، كای خیره سر	هر طرف گرگیست اندر قصد خر
84.8 گر ز چشمم این زمان غائب شوی	پیشت آید هر طرف گرگ قوی 
84.9 استخوانت را بخاید چون شكر	كه نبینی زندگانی را دگر
84.10 آن مکن، کآخر بمانی از علف	آتش از بی هیزمی گردد تلف 
84.11 هین بمگریز از تصرف كردنم	و ز گرانی بار، چون جانت منم 
84.12 تو ستوری هم، كه نفست غالب است	حكم، غالب را بود، ای خود پرست 
84.13 خر نخواندت، اسب خواندت ذو الجلال	اسب تازی را عرب گوید تعال 
84.14 میر آخور بود، حق را، مصطفی	بهر استوران  نفس  پر جفا
84.15 قلْ تعالوْا گفت از جذب كرم	تا ریاضتتان دهم، من رایضم 
84.16 نفسها را تا مروّض كرده ام	زین ستوران بس لگدها خورده ام 
84.17 هر كجا باشد ریاضت باره ای	از لگدهایش نباشد چاره ای 
84.18 لاجرم اغلب بلا بر انبیاست	كه ریاضت دادن خامان بلاست 
84.19 سكسكانید از دمم یرغا شوید	تا یواش و مركب سلطان بوید
84.20 قلْ تعالوْا، قلْ تعالوْا گفت رب	ای ستوران ملول اندر سبق
84.21 * قلْ تعالوْا، قلْ تعالوْا گفت حی	ای ستوران فسرده رگ و پی
84.22 * قلْ تعالوْا، قلْ تعالوْا گفت رب	ای ستوران رمیده از ادب 
84.23 گر نیایند، ای نبی، غمگین مشو	ز آن دو بی تمكین، تو پر از كین مشو
84.24 گوش بعضی زین تعالواها كر است	هر ستوری را صطبلی دیگر است 
84.25 منهزم گردند بعضی زین ندا	هست هر اسبی طویلۀ او جدا
84.26 منقبض گردند بعضی زین قصص	زآنكه هر مرغی جدا دارد قفص 
84.27 خود ملایك نیز ناهمتا بدند	زین سبب بر آسمان صف صف شدند
84.28 كودكان گر چه به یك مكتب درند	در سبق هر یك ز یك بالاترند
84.29 مشرقی و مغربی را حسهاست	منصب دیدار، حس  چشم راست 
84.30 صد هزاران گوشها گر صف زنند	جمله محتاجان چشم روشنند
84.31 باز صفّ گوشها را منصبی	در سماع  جان و اخبار و نبی 
84.32 صد هزاران چشم را آن راه نیست	هیچ چشمی از سماع آگاه نیست 
84.33 همچنین هر حس، یك یك می شمر	هر یكی معزول از آن كار دگر
84.34 پنج حس ظاهر و پنج اندرون	در صف اند، اندر قیام الصافون 
84.35 هر كسی كاو از صف دین سركش است	میرود سوی صفی كان ناخوش است 
84.36 تو ز گفتار تعالوْا كم مكن	كیمیائی بس شگرف است این سخن 
84.37 گر مسی گردد ز گفتارت نفیر	كیمیا را هیچ از وی وامگیر
84.38 این زمان گرم است نفس ساحرش	گفت تو سودش كند در آخرش 
84.39 قلْ تعالوْا قلْ تعالوْا، ای غلام	هین كه ان الله یدعو بالسلام 
84.40 خواجه باز آ از منی و از سری	سروری جو، كم طلب كن سروری 

85. اعتراض كردن معترضی بر رسول علیه الصلاة و السلام بر امیر كردن آن هذیلی
85.1 چون پیمبر سروری كرد از هذیل	از برای لشكر منصور خیل 
85.2 بوالفضولی از حسد طاقت نداشت	اعتراض و لا نسلم بر فراشت 
85.3 خلق را بنگر كه چون ظلمانی اند	در متاع فانئی، چون فانی اند
85.4 از تكبر جمله اندر تفرقه	مرده از جان، زنده اندر محرقه 
85.5 این عجب كه جان به زندان اندر است	وآنگهی مفتاح زندانش به دست 
85.6 پای تا سر، غرق سرگین آن جوان	میزند بر دامنش جوی روان 
85.7 دائما پهلو به پهلو بی قرار	پهلوی آرامگاه و پشت دار
85.8 نور پنهان است و جستجو گواه	كز گزافه دل نمی جوید پناه 
85.9 گر نبودی حبس دنیا را مناص	نه بدی وحشت، نه دل جستی خلاص 
85.10 وحشتت همچون موكل میكشد	كه بجو ای ضال، منهاج رشد
85.11 هست منهاجی نهان در مكمنت	یافتش، یعنی گزافه جستنت 
85.12 تفرقه جویای جمع اندر كمین	تو در این طالب، رخ مطلوب بین 
85.13 مردگان باغ، برجسته ز بن	زندگی بخشنده را تو فهم كن 
85.14 چشم این زندانیان هر دم به در	كی بدی؟ گر نیستی كس مژده ور
85.15 صد هزار آلودگان  آبْ جو	كی بدندی؟ گر نبودی آب جو
85.16 بر زمین پهلوت را آرام نیست	زآنكه در خانه لحاف و بستریست 
85.17 بی مقر گاهی، نباشد بی قرار	بی خمار اشكن، نباشد این خمار
85.18 گفت: نی نی، یا رسول الله مكن	سرور لشكر، مگر شیخ كهن 
85.19 یا رسول الله، جوان ار شیر زاد	غیر مرد پیر سر لشكر مباد
85.20 هم تو گفتی این و گفت تو گوا	پیر باید، پیر باید پیشوا
85.21 یا رسول الله در این لشكر نگر	هست چندین پیر از وی پیشتر
85.22 زین درخت، آن برگ زردش را مبین	سیبهای پختۀ او را بچین 
85.23 برگهای زرد او خود كی تهیست؟	این نشان پختگی و كاملیست 
85.24 برگ زرد و ریش و آن موی سپید	بهر عقل پخته می آرد نوید
85.25 برگهای نو رسیده سبزفام	شد نشان آنكه آن میوه ست خام 
85.26 برگ بی برگی نشان  عارفیست	زردی زر، سرخ روئی صارفی است 
85.27 آنكه او  گل عارض است، ار نو خط است	او به مكتب گاه مخبر نو خط است 
85.28 حرفهای خط او كژمژ بود	مزمن عقل است، اگر تن میدود
85.29 پای پیر از سرعت ار چه باز ماند	یافت عقل او دو پر، بر اوج راند
85.30 گر مثل خواهی به جعفر در نگر	داد حق بر جای دست و پاش پر
85.31 * گر ز اسرار سخن بوئی بری	من سخن گویم چو زرّ جعفری
85.32 بگذر از زر، كاین سخن شد محتجب	همچو سیماب این دلم شد مضطرب 
85.33 ز اندرونم صد خموشی خوش نفس	دست بر لب مینهد، یعنی كه بس 
85.34 خامشی بحر است و گفتن همچو جو	بحر میجوید تو را، جو را مجو
85.35 از اشارتهای دریا سر متاب	ختم كن، والله اعلم بالصواب 
85.36 همچنین پیوسته كرد آن بی ادب	پیش پیغمبر سخن، ز آن سرد لب 
85.37 دست میدادش سخن، او بی خبر	كه خبر هرزه بود پیش نظر
85.38 این خبرها از نظرها نائب است	بهر حاضر نیست، بهر غائب است 
85.39 هر كه او اندر نظر موصول شد	این خبرها پیش او معزول شد
85.40 چونكه با معشوق گشتی همنشین	دفع كن دلالگان را بعد از این 
85.41 هر كه از طفلی گذشت و مرد شد	نامه و دلاله بر وی سرد شد
85.42 نامه خواند از پی تعلیم را	حرف گوید از پی تفهیم را
85.43 پیش بینایان خبر گفتن خطاست	كان دلیل غفلت و نقصان ماست 
85.44 پیش بینا شد خموشی نفع  تو	بهر این آمد خطاب "أنصتوا"
85.45 گر بفرماید: بگو، بر گوی خوش	لیك اندک گو، دراز اندر مكش 
85.46 ور بفرماید كه: اندر كش دراز	همچنان شرمین بگو، با امر ساز
85.47 همچنین كه من در این زیبا فسون	با ضیاء الحق حسام الدین كنون 
85.48 چونكه كوته میكنم من از رشد	او به صد نوعم به گفتن میكشد
85.49 ای حسام الدین ضیاء ذو الجلال	چونكه می بینی، چه میجویی مقال ؟ 
85.50 این مگر باشد ز حبّ مشتهی	اسقنی خمرا و قل لی انّها
85.51 بر دهان توست این دم جام  او	گوش میگوید كه: قسم گوش كو ؟
85.52 قسم تو گرمیست، نك گرمیت هست	گفت: حرص من از این افزونتر است 

86. جواب گفتن پیغمبر صلی الله علیه و آله اعتراض كننده را
86.1 در حضور مصطفای قند خو	چون ز حد برد آن عرب، از گفت وگو
86.2 آن شه  و النّجْم و سلطان عبس	لب گزید آن سرد دم را، گفت: بس 
86.3 دست میزد بهر منعش بر دهان	چند گوئی پیش دانای نهان ؟
86.4 پیش بینا برده ای سرگین خشك	كه بخر این را، به جای ناف مشك 
86.5 بعر را، ای گنده مغز  گنده مخ	زیر  بینی بنهی و، گوئی كه اخ 
86.6 اخ اخی برداشتی، ای خشک مغز	تا نمائی پشک دون را مشک نغز 
86.7 تا که بفریبی مشام پاك را	آن چرندۀ گلشن افلاك را
86.8 حلم او خود را اگر چه گول ساخت	خویشتن را اندكی باید شناخت 
86.9 دیگ را گر باز ماند شب دهن	گربه را هم شرم باید داشتن 
86.10 خویشتن گر خفته كرد آن خوب فر	سخت بیدار است، دستارش مبر
86.11 چند گوئی ای لجوج بی صفا ؟	این فسون دیو، پیش مصطفی 
86.12 صد هزاران حلم دارند این گروه	هر یكی حلمی از آنها، صد چو كوه 
86.13 حلمشان بیدار را ابله كند	زیرك صد چشم را گمره كند
86.14 حلمشان همچون شراب خوب نغز	نغز نغزك بر رود بالای مغز
86.15 مست را بین ز آن شراب پر شگفت	همچو فرزین مست كژ رفتن گرفت 
86.16 مرد برنا ز آن شراب زود گیر	در میان راه میافتد چو پیر
86.17 خاصه آن باده، كه از خمّ نبیست	نه میی كه مستی او یك شبیست 
86.18 آنكه آن اصحاب كهف از نقل و نقل	سیصد و نه سال گم كردند عقل 
86.19 زآن زنان مصر جامی خورده اند	دستها را شرحه شرحه كرده اند
86.20 ساحران هم سكر  موسی داشتند	دار را دلدار می پنداشتند
86.21 جعفر طیار ز آن می  بود مست	زآن گرو میكرد بیخود، پا و دست 

87. قصۀ سبحانی ما اعظم شانی گفتن ابا یزید و اعتراض مریدان و جواب او مر ایشان را نه بطریق گفت زبان بلكه از راه عیان
87.1 با مریدان آن فقیر محتشم	بایزید آمد كه: نك یزدان منم 
87.2 گفت مستانه عیان آن ذو فنون	لا اله الا انا ها، فاعبدون 
87.3 چون گذشت آن حال گفتندش صباح	تو چنین گفتی و، این نبود صلاح 
87.4 گفت: این بار ار كنم من مشغله	كاردها در من زنید آن دم هله 
87.5 حق منزّه از تن و، من با تنم	چون چنین گویم بباید كشتنم 
87.6 چون وصیت كرد آن آزاد مرد	هر مریدی، كاردی آماده كرد
87.7 مست گشت او باز از آن سغراق زفت	آن وصیتهاش از خاطر برفت 
87.8 عشق آمد، عقل او آواره شد	صبح آمد، شمع او بیچاره شد
87.9 عقل خود شحنه ست، چون سلطان رسید	شحنۀ بی چاره در كنجی خزید
87.10 عقل سایۀ حق بود، حق آفتاب	سایه را با آفتاب او چه تاب ؟
87.11 چون پری غالب شود بر آدمی	گم شود از مرد وصف مردمی 
87.12 هر چه گوید او، پری گفته بود	زین سری نه، زآن سری گفته بود
87.13 چون پری را این دم و قانون بود	كردگار آن پری خود چون بود ؟
87.14 اوی او رفته، پری خود او شده	ترك  بی الهام تازی گو شده 
87.15 چون بخود آید، نداند یك لغت	چون پری را هست این ذات و صفت 
87.16 پس خداوند پری و آدمی	از پری كی باشدش آخر كمی ؟
87.17 * شیر گیر از شیر کی ترسد؟ بگو	شرح راه از کور که پرسد؟ بگو
87.18 شیر گیر، ار خون نره شیر خورد	تو بگوئی: او نكرد، آن باده كرد
87.19 ور سخن پردازد از راز كهن	تو بگوئی: باده گفته ست آین سخن 
87.20 باده ای را میبود این شرّ و شور	نور حق را نیست آین فرهنگ و زور ؟
87.21 كه تو را از تو بكل خالی كند ؟	تو شوی پست، او سخن عالی كند
87.22 گر چه قرآن از لب پیغمبر است	هر كه گوید: حق نگفت، او كافر است 
87.23 چون همای بیخودی پرواز كرد	آن سخن را بایزید آغاز كرد
87.24 عقل را سیل تحیر در ربود	ز آن قوی تر گفت كاول گفته بود
87.25 نیست اندر جبه ام الا خدا	چند جوئی در زمین و در سما ؟
87.26 آن مریدان جمله دیوانه شدند	كاردها در جسم پاكش میزدند
87.27 هر یكی چون ملحدان  "گرد كوه"	كارد میزد پیر خود را بی ستوه 
87.28 هر كه اندر شیخ تیغی می خلید	باژگونه او تن خود میدرید
87.29 یك اثر نی بر تن آن ذو فنون	و آن مریدان خسته در غرقاب خون 
87.30 هر كه او سوی گلویش زخم برد	حلق خود ببریده دید و، زار مرد
87.31 وآنكه او را زخم اندر سینه زد	سینه اش بشكافت، شد مردۀ ابد
87.32 وآنكه آگه بود از آن صاحب قران	دل ندادش كه زند زخم گران 
87.33 نیم دانش، دست او را بسته كرد	جان ببرد، الا كه خود را خسته كرد
87.34 روز گشت و آن مریدان كاسته	نوحه ها از خانه شان برخاسته 
87.35 پیش او آمد هزاران مرد و زن	كای دو عالم درج در یك پیرهن 
87.36 این تن تو، گر تن مردم بدی ؟	چون تن مردم ز خنجر گم شدی ؟
87.37 با خودی، با بیخودی دوچار زد	با خود اندر دیدۀ خود خار زد
87.38 ای زده بر بیخودان تو ذو الفقار	بر تن خود میزنی آن، هوش دار
87.39 زآنكه بیخود فانی است و ایمن است	تا ابد در ایمنی او ساكن است 
87.40 نقش  او فانی و، او شد آینه	غیر  نقش  روی  غیر، آنجای نه 
87.41 گر كنی تف، سوی روی خود كنی	ور زنی بر آینه، بر خود زنی 
87.42 ور ببینی روی زشت، آن هم توئی	ور ببینی عیسی مریم، توئی 
87.43 او نه این است و نه آن، او ساده است	نقش تو در پیش تو بنهاده است 
87.44 چون رسید اینجا، سخن لب در ببست	چون رسید اینجا، قلم در هم شكست 
87.45 لب ببند، ار چه فصاحت دست داد	دم مزن و الله اعلم بالرشاد
87.46 بر كنار بامی، ای مست مدام	پست بنشین، یا فرود آ والسلام 
87.47 هر زمانی كه شوی تو كامران	آن دم خوش را، كنار بام دان 
87.48 بر زمان خوش هراسان باش تو	همچو گنجش خفیه كن، نی فاش تو
87.49 تا نیاید بر ولا ناگه بلا	ترس ترسان رو در آن مكمن، هلا
87.50 ترس  جان، در وقت شادی از زوال	ز آن كنار بام غیب است ارتحال 
87.51 گر نمی بینی كنار بام  راز	روح میبیند كه هستش اهتزاز
87.52 هر نكالی ناگهان كان آمده ست	بر كنار كنگرۀ شادی نشست 
87.53 جز كنار بام خود نبود سقوط	اعتبار از قوم نوح و قوم لوط
87.54 * اعتباری گیر تا یابی صفا	از درون انبیا و اولیا

88. بیان سبب فصاحت و بسیار گوئی آن فضول به خدمت رسول الله
88.1 پرتو مستیّ بی حدّ  نبی	چون بزد، هم مست و خوش گشت آن غبی 
88.2 لاجرم "بسیار گو" شد از نشاط	مست ادب بگذاشت، آمد در خباط
88.3 * نی همه جا بیخودی شرّ میكند 	بی ادب را، بی ادب تر میكند
88.4 گر بود عاقل، نكو فر میشود	ور بود بد خوی، بدتر میشود
88.5 * بر لبیب آید لباب آن کاس او	واز غبی کم گردد استیناس او
88.6 * بیخود از می با ادب گردد تمام	با خود، از می، بی ادب گردد مدام
88.7 لیك اغلب چون بدند و ناپسند	بر همه می را محرّم كرده اند
88.8 حكم، غالب راست، چون اغلب بدند	تیغ را از دست رهزن بستدند

89. بیان کردن رسول صلی الله علیه و آله سبب تفضیل و اختیار كردن او آن هذیلی را به امیری و سر لشكری بر پیران و كار دیده گان
89.1 گفت پیغمبر كه: ای  ظاهرنگر	تو مبین او را جوان و بی هنر
89.2 ای بسا ریش  سیاه و، مرد پیر	ای بسا ریش سپید و، دل چو قیر
89.3 عقل  او را آزمودم بارها	كرد پیری آن جوان در كارها
89.4 پیر، پیر  عقل باشد ای پسر	نی سپیدی موی اندر ریش و سر
89.5 از بلیس او پیرتر خود كی بود ؟	چونكه عقلش نیست، او لاشیع بود
89.6 * طفل مگیرش، چون بود صاحب کمال	پیر باشد در هنر آن خوش خصال
89.7 اندر آن طفلی چو عیسی خوش نفس	پاك باشد از غرور و از هوس 
89.8 آن سپیدی مو دلیل پختگیست	پیش چشم بسته، كش كوته تگیست 
89.9 آن مقلد، چون نداند جز دلیل	در علامت جوید او دائم سبیل 
89.10 بهر آن گفتیم كاین تدبیر را	چونكه خواهی كرد، بگزین پیر را
89.11 * لیک پیر عقل، نی پیر مسن	می ندانی ممتحن از ممتحن
89.12 آنكه او از پردۀ تقلید جست	او به نور حق ببیند هر چه هست 
89.13 نور پاكش بی دلیل و بی بیان	پوست بشكافد، در آید در میان 
89.14 پیش ظاهربین، چه قلب و چه سره	او چه داند چیست اندر قوصره ؟
89.15 ای بسا زرّ  سیه كرده به دود	تا رهد از دست هر دزدی حسود
89.16 ای بسا مسّ  بیندوده به زر	تا فروشد آن به عقل  مختصر
89.17 ما كه باطن بین  جمله كشوریم	دل ببینیم و به ظاهر ننگریم 
89.18 قاضیانی كه به ظاهر می تنند	حكم بر اشكال ظاهر می كنند
89.19 چون شهادت گفت و ایمانش نمود	حكم او مؤمن كنند، این قوم زود
89.20 بس منافق، كاندر این ظاهر گریخت	خون صد مومن به پنهانی بریخت 
89.21 جهد كن تا پیر  عقل و دین شوی	تا چو عقل  كل تو باطن بین شوی 
89.22 از عدم چون عقل زیبا رو نمود	خلعتش داد و هزارش عز فزود
89.23 * عقل چون از عالم غیبی گشاد	رفعت افزود و هزاران نام داد
89.24 كمترین زآن نامهای خوش نفس	اینكه نبود هیچ او محتاج  كس 
89.25 گر به صورت وا نماید عقل رو	تیره باشد روز، پیش نور او
89.26 ور مثال احمقی پیدا شود	ظلمت شب پیش او روشن بود
89.27 كاو ز شب مظلم تر و، تاری تر است	لیك خفاش شقی، ظلمت خر است 
89.28 اندك اندك خوی كن با نور  روز	ور نه خفاشی بمانی بی فروز
89.29 عاشق هر جا شكال و مشكلیست	دشمن هر جا چراغ مقبلیست 
89.30 ظلمت اشكال زآن جوید دلش	تا كه افزون تر نماید حاصلش 
89.31 تا تو را مشغول آن مشكل كند	و ز نهاد زشت خود غافل كند

90. علامت عاقل تمام، و نیم عاقل، و مرد تمام، و نیم مرد، و علامت شقی مغرور لاشی
90.1 عاقل آن باشد كه او با مشعله ست	او دلیل و پیشوای قافله ست 
90.2 پیرو نور خود است آن پیش رو	تابع خویش است آن بی خویش رو
90.3 مومن خویش است و ایمان آورید	هم به آن نوری كه جانش زو چرید
90.4 دیگری، كه نیم عاقل آمد او	عاقلی را دیده کرد، آن راه جو
90.5 دست در وی زد، چو كور اندر دلیل	تا بدو بینا شد و چست و جلیل 
90.6 و آن خری كز عقل جو سنگی نداشت	خود نبودش عقل و، عاقل را گذاشت 
90.7 * حق نداند، نی قلیل و نی کثیر	می نجوید هم نذیر و هم بشیر
90.8 * غرقه اندر غفلت و در قال و قیل	ننگش آید آمدن خلف دلیل 
90.9 میرود اندر بیابان دراز	گاه لنگان آیس و، گاهی به تاز
90.10 شمع نی تا پیشوای خود كند	نیم شمعی نی، كه نوری كد كند
90.11 نیست عقلش تا دم  زنده زند	نیم عقلی نی، كه خود مرده كند
90.12 مردۀ آن عاقل، آید او تمام	تا بر آید از نشیب خود به بام 
90.13 عقل، كامل نیست، خود را مرده كن	در پناه عاقلی زنده سخن 
90.14 زنده نی، تا هم دم عیسی بود	مرده نی، تا دمگه عیسی شود
90.15 جان  كورش گام هر سو مینهد	عاقبت نجهد ولی بر می جهد
90.16 * سود ندهد بر جهیدن آن زمان	زآنکه نازل شد بلا از آسمان

91. قصۀ آبگیر و صیادان و آن سه ماهی یكی عاقل و یكی نیم عاقل و آن دیگر مغرور و ابله مغفل لاشی و عاقبت آن هر سه ماهی
91.1 قصۀ آن آبگیر است، ای عنود	كه در او سه ماهی اشگرف بود
91.2 در كلیله خوانده باشی، لیك آن	صورت قصه بود، وین مغز و جان 
91.3 چند صیادی سوی آن آبگیر	بر گذشتند و بدیدند آن ضمیر
91.4 پس شتابیدند تا دام آورند	ماهیان واقف شدند و هوشمند
91.5 آنكه عاقل بود عزم راه كرد	عزم راه  مشكل  ناخواه كرد
91.6 گفت: با اینها ندارم مشورت	كه یقین سستم كنند از مقدرت 
91.7 مهر  زاد و بود بر جانشان  تند	كاهلی و جهلشان بر من زند
91.8 مشورت را زنده ای باید نكو	كه تو را زنده كند، وآن زنده كو ؟
91.9 ای مسافر، با مسافر رای زن	زآنكه پایت لنگ دارد رای زن 
91.10 از دم  "حب الوطن" بگذر مأیست	كه وطن آن سوست، جان این سوی نیست 
91.11 گر وطن خواهی گذر ز آن سوی شط	این حدیث راست را كم خوان غلط

92. سر خواندن وضو كننده اوراد وضو را
92.1 در وضو هر عضو را وردی جدا	آمده ست اندر خبر، بهر دعا
92.2 چونكه استنشاق  بینی میكنی	بوی جنت خواه از ربّ غنی 
92.3 تا تو را آن بو كشد سوی جنان	بوی گل باشد دلیل گلستان 
92.4 چونكه استنجا كنی، ورد و سخن	این بود که: از زیانم پاك كن 
92.5 دست من اینجا رسید، این را بشست	دستم اندر شستن جان است سست 
92.6 ای ز تو، كس گشته، جان  ناكسان	دست فضل توست در جانها رسان 
92.7 حدّ من این بود، كردم من لئیم	ز آن سوی حد را نقی كن ای كریم 
92.8 از حدث شستم خدایا پوست را	از حوادث تو بشو این دوست را

93. شخصی به وقت استنجا می گفت: اللهم ارحنی رایحه الجنة، بجای اللهم اجعلنی من التوابین و اجعلنی من المتطهرین كه ورد استنجاست، و ورد استنجا را به وقت استنشاق می گفت. عزیزی بشنید و این را طاقت نداشت
93.1 آن یكی در وقت استنجا بگفت	كه مرا با بوی جنت دار جفت 
93.2 گفت شخصی: خوب ورد آورده ای	لیك سوراخ دعا گم كرده ای 
93.3 این دعا، چون ورد بینی بود، چون 	ورد بینی را تو آوردی به كون ؟ 
93.4 رایحۀ جنت ز بینی یافت حر	رایحۀ بینی كی آید از دبر ؟
93.5 ای تواضع برده پیش ابلهان	وی تكبر برده تو، پیش شهان 
93.6 آن تكبر بر خسان خوب است و چست	هین مرو معكوس، عكسش بند توست 
93.7 از پی سوراخ بینی رست  گل	بو وظیفۀ بینی آمد، ای عتل 
93.8 بوی گل بهر مشام است ای دلیر	جای آن بو نیست این سوراخ  زیر
93.9 كی از اینجا بوی خلد آید تو را ؟	بو  ز موضع جو، اگر باید تو را
93.10 همچنین حبّ الوطن آمد درست	تو وطن بشناس، ای خواجه، نخست 
93.11 گفت آن ماهی زیرك: ره كنم	دل ز رای و مشورتشان بر كنم 
93.12 نیست وقت مشورت، هین راه  كن	چون علی تو آه اندر چاه  كن 
93.13 محرم آن آه، كمیاب است بس	شب رو و، پنهان روی كن چون عسس 
93.14 سوی دریا عزم كن، زین آبگیر	بحر جو و، ترك این گرداب گیر
93.15 سینه را پا ساخت، میرفت آن حذور	از مقام با خطر تا بحر  نور
93.16 همچو آهو كز پی او سگ بود	میدود، تا در تنش یك رگ بود
93.17 خواب خرگوش و، سگ اندر پی، خطاست	خواب، خود در چشم ترسنده كجاست ؟
93.18 رفت آن ماهی ره دریا گرفت	راه  دور و پهنۀ پهنا گرفت 
93.19 رنجها بسیار دید و عاقبت	رفت آخر سوی امن و عافیت 
93.20 خویشتن افكند در دریای ژرف	كه نیابد حد آن را هیچ طرف 
93.21 پس چو صیادان بیاوردند دام	نیم عاقل را از آن شد تلخ كام 
93.22 گفت: اه، من فوت كردم وقت را	چون نگشتم همره آن رهنما ؟
93.23 ناگهان رفت او، ولیكن چونكه رفت	می ببایستم شدن در پی به تفت 
93.24 بر گذشته حسرت آوردن خطاست	باز ناید رفته، یاد آن هباست 
93.25 * این زمان سودی ندارد حسرتم	چون کنم؟ چون فوت شد این فرصتم

94. قصۀ آن مرغ گرفته كه وصیت كرد كه بر گذشته پشیمانی مخور تدارك وقت اندیش، و روزگار مبر در پشیمانی
94.1 آن یكی مرغی گرفت از مكر و دام	مرغ او را گفت: کای خواجۀ همام 
94.2 * تو یکی مرغی ضعیفی همچو من	صید کرده، خورده گیر، ای نیک ظن
94.3 تو بسی گاوان و میشان خورده ای	تو بسی اشتر به قربان كرده ای 
94.4 تو نگشتی سیر ز آنها در زمن	هم نگردی سیر از اجزای من 
94.5 * مر مرا آزاد گردان از کرم	ای جوان مرد کریم  محتشم
94.6 هل مرا، تا كه سه پندت بر دهم	تا بدانی زیركم، یا ابلهم 
94.7 اول  آن پند هم در دست تو	بدهم ای جان و دلم پا بست تو
94.8 * بر سر دیوار بدهم ثانیش	تا شوی زآن پند شاد و خوب و کش
94.9 و آن سوم پندت دهم من بر درخت	كه از این سه پند گردی نیك بخت 
94.10 آنچه بر دست است این است آن سخن	كه محالی را ز كس باور مكن 
94.11 بر كفش چون گفت اول پند زفت	گشت آزاد و بر آن دیوار رفت 
94.12 گفت: دیگر بر گذشته غم مخور	چون ز تو بگذشت، ز آن حسرت مبر
94.13 بعد از آن گفتش كه: در جسمم كتیم	ده درم سنگ است، یك درّ  یتیم 
94.14 دولت تو، بخت فرزندان تو	بود آن گوهر به حقّ  جان  تو
94.15 فوت كردی درّ، كه روزی ات نبود	كه نباشد مثل آن درّ در وجود
94.16 آنچنان كه وقت زادن حامله	ناله دارد، خواجه شد در غلغله 
94.17 * گشت غمناک و همی گفت: آه آه	این چرا کردم؟ که شد کارم تباه
94.18 * من چرا آزاد کردم مر تو را ؟	زین حیل از راه بردی مر مرا
94.19 مرغ گفتش: نی نصیحت كردمت ؟	كه مبادا بر گذشته دی، غمت ؟
94.20 چون گذشت و رفت، غم چون میخوری ؟	یا نكردی فهم پندم، یا كری 
94.21 و آن دوم پندت نگفتم: كز ضلال؟	هیچ تو باور مكن قول محال ؟
94.22 من نیم خود سه درم سنگ، ای اسد	ده درم سنگ اندرونم چون بود ؟
94.23 خواجه باز آمد به خود گفتا كه: هین	باز گو پند سوم، ای نازنین 
94.24 گفت: آری، خوش عمل كردی بدان ؟	تا بگویم پند ثالث رایگان ؟
94.25 * این بگفت و بر پرید و شاد رفت	سوی صحرا سرخوش و آزاد رفت
94.26 پند گفتن با جهول  خوابناك	تخم افكندن بود در شوره خاك 
94.27 چاك حمق و جهل، نپذیرد رفو	تخم حكمت كم دهش ای نیکخو
94.28 * زآنکه جاهل جهل را بنده بود	چونکه تو پندش دهی او نشنود

95. چاره اندیشیدن آن ماهی  نیم عاقل، و خود را مرده كردن
95.1 گفت ماهی دگر، وقت بلا	چونكه ماند از سایۀ عاقل جدا
95.2 كاو سوی دریا شد و از غم عتیق	فوت شد از من چنان نیكو رفیق 
95.3 لیك از آن نندیشم و، بر خود زنم	خویشتن را این زمان مرده كنم 
95.4 پس بر آرم اشكم خود بر  زبر	پشت زیر و، میروم بر آب بر
95.5 میروم بر وی چنانكه خس رود	نی به سبّاحی، چنانكه كس رود
95.6 مرده گردم، خویش بسپارم به آب	مرگ پیش از مرگ، امن است از عذاب 
95.7 مرگ پیش از مرگ، امن است ای فتی	این چنین فرمود ما را مصطفی 
95.8 گفت: موتوا كلكم من قبل ان	یاتی الموت تموتوا بالفتن 
95.9 همچنان مرد و، شكم بالا فکند	آب گه بردش نشیب و، گه بلند
95.10 هر یكی ز آن قاصدان بس غصه برد	كه دریغا ماهی مهتر بمرد
95.11 شاد میشد او از آن گفت و دریغ	پیش رفت این بازی ام، رستم ز تیغ 
95.12 پس گرفتش یك صیاد ارجمند	بر سرش تف كرد و بر خاكش فکند
95.13 غلط غلطان رفت پنهان اندر آب	ماند آن دیگر، همی كرد اضطراب 
95.14 از چپ و از راست میجست آن سلیم	تا به جهد خویش برهاند گلیم 
95.15 دام افكندند و اندر دام ماند	احمقی او را در آن آتش نشاند
95.16 بر سر آتش، به پشت تابه ای	با حماقت گشت او هم خوابه ای 
95.17 او همی جوشید از تف سعیر	عقل می گفتش: أ لم یاتك نذیر
95.18 او همی گفت از شكنجه و از بلا	همچو جان كافران: قالوا بلی 
95.19 باز می گفت او كه: گر این بار من	وا رهم زین محنت گردن شكن 
95.20 من نسازم جز به دریائی وطن	آب گیری را نسازم من سكن 
95.21 آب بی حد جویم و ایمن شوم	تا ابد در امن و صحت میروم
95.22 * همچنین میکرد با خود نذرها	کز چنین ورطه اگر یابم رها
95.23 * دامن عاقل بگیرم روز و شب	تا نیفتم در چنین رنج و تعب 

96. بیان آنكه عهد كردن احمق وقت گرفتاری و ندم هیچ وفایی ندارد كه و لوْ ردّوا لعادوا لما نهوا عنْه و إنّهمْ لكاذبون، چون صبح كاذب وفا ندارد
96.1 عقل می گفتش: حماقت با تو هست	با حماقت، عهد را آید شكست 
96.2 عقل را باشد وفای عهدها	تو نداری عقل، رو ای خربها
96.3 عقل را یاد آید از پیمان خود	پردۀ نسیان بدراند خرد
96.4 چونكه عقلت نیست، نسیان میر  توست	دشمن و باطل كن  تدبیر توست 
96.5 از كمی عقل، پروانۀ خسیس	یاد نارد ز آتش و سوز و حسیس 
96.6 چونكه پرش سوخت، توبه میكند	آز و نسیانش بر آتش میزند
96.7 ضبط و درك و حافظی و یادداشت	عقل را باشد، كه عقل آن را فراشت 
96.8 چونكه گوهر نیست، تابش چون بود؟	بی مذكر خود ایابش چون بود ؟
96.9 این تمنا هم ز بی عقلی اوست	كه نبیند كان حماقت را چه خوست 
96.10 آن ندامت از نتیجۀ رنج بود	نی ز عقل  روشن  چون گنج بود
96.11 چونكه شد رنج، آن ندامت شد عدم	می نیرزد خاك، آن توبه و ندم 
96.12 آن ندم، از ظلمت غم بست بار	پس كلام اللیل یمحوه النهار
96.13 چون برفت آن، ظلمت غم گشت، خوش	هم رود از دل نتیجه و زاده اش 
96.14 میكند او توبه و، پیر خرد	بانگ لوْ ردّوا لعادوا میزند

97. در بیان آنكه وهم قلب عقل است، و ستیزۀ اوست، بدو ماند و او نیست 
97.1 عقل ضد شهوت است، ای پهلوان	آنكه شهوت می تند، عقلش مخوان 
97.2 وهم خوانش آنكه شهوت را گداست	وهم، قلب و، نقد، زر عقلهاست 
97.3 بی محك پیدا نگردد وهم و عقل	هر دو را سوی محك  كن، زود نقل 
97.4 این محك قرآن و حال انبیا	چون محك مر قلب را گوید: بیا
97.5 تا ببینی خویش را، ز آسیب من	كه نه ای اهل  فراز و شیب  من 
97.6 عقل را، گر اره ای سازد دو نیم	همچو زر باشد در آتش او بسیم 

98.  مجاوبات موسی علیه السلام كه صاحب عقل بود با فرعون كه صاحب وهم بود
98.1 وهم، مر فرعون عالم سوز را	عقل، مر موسای جان افروز را
98.2 رفت موسی بر طریق نیستی	گفت فرعونش: بگو تو كیستی ؟
98.3 گفت: من عقلم، رسول ذو الجلال	حجة الله ام، امان از هر ضلال 
98.4 گفت: نی، خامش، رها كن های و هو	نسبت و نام قدیمت را بگو
98.5 گفت موسی: نسبتم از خاكدانش	نام  اصلم "كمترین بندگانش" 
98.6 بنده زادۀ آن خداوند مجید	زاده از پشت جواریّ و عبید
98.7 نسبت اصلم، ز خاك و آب و گل	آب و گل را داد یزدان، جان و دل 
98.8 مرجع این جسم  خاكم هم، به خاك	مرجع تو هم به خاك، ای سهمناك 
98.9 اصل ما و، اصل جملۀ سركشان	هست از خاكی و آن را صد نشان 
98.10 نی مدد از خاك می گیرد تنت ؟	از غذای خاك پیچد گردنت ؟
98.11 چون رود جان، می شود او باز خاك	اندر آن گور  مخوف سهمناك 
98.12 این من و مائی تو، و اشباه تو	خاك گردند و نماند جاه تو
98.13 گفت: غیر این نسب، نامیت هست	مر تو را آن نام خود اولی تر است 
98.14 بندۀ فرعون و بندۀ بندگانش	كه از او پرورد اول جسم و جانش 
98.15 بندۀ یاغی و طاغی ظلوم	زین وطن بگریخته از فعل  شوم 
98.16 خونی و غداری و حق ناشناس	هم بر این اوصاف خود میكن قیاس 
98.17 در غریبی، خوار و، درویش و، خلـق	كه ندانستی سپاس ما و حق 
98.18 گفت: حاشا كه بود با آن ملیك	در خداوندی كس  دیگر شریك 
98.19 واحد اندر ملك و، او را یار نی	بندگانش را جز او سالار نی 
98.20 نیست خلقش را دگر كس مالكی	شركتش دعوی كند؟ جز هالكی؟ 
98.21 نقش او كردست و، نقاش  من اوست	غیر اگر دعوی كند، او ظلم جوست 
98.22 تو نتانی ابروی من ساختن	چون توانی جان من بشناختن ؟
98.23 بلكه آن غدار و، آن طاغی توئی	لاف شرکت میزنی، یاغی توئی 
98.24 گر بكشتم من عوانی را به سهو	نی برای نفس كشتم، نی به لهو
98.25 من زدم مشتی و ناگاه او فتاد	آنكه جانش خود نبد، جانی بداد
98.26 من سگی  كشتم، تو مرسل زادگان	صد هزاران طفل  بی جرم و زیان 
98.27 كشته ای و خونشان در گردنت	تا چه آید بر تو زین خون خوردنت ؟ 
98.28 كشته ای  ذریّت یعقوب را	بر امید قتل  من مطلوب را
98.29 كوری تو، حق مرا خود بر گزید	سرنگون شد آنچه نفست میپزید
98.30 گفت: اینها را بهل، بی هیچ شك	این بود حق من و نان و نمك ؟
98.31 كه مرا پیش حشر خواری كنی ؟	روز روشن بر دلم تاری كنی ؟
98.32 گفت: خواری قیامت صعب تر	گر نداری پاس من در خیر و شر
98.33 زخم كیكی را نمی تانی كشید	زخم ماری را تو چون خواهی چشید ؟
98.34 ظاهرا  كار تو ویران میكنم	لیك خاری را گلستان میكنم 

99. بیان آنكه عمارت در ویرانیست و جمعیت در پراكندگی و درستی در شكستگیست و مراد در بیمرادی و وجود در عدم و علی هذا بقیه الاضداد و الازواج
99.1 آن یكی آمد زمین را می شكافت	ابلهی فریاد كرد و بر نتافت 
99.2 كاین زمین را از چه ویران میكنی ؟	میشكافی و پریشان میكنی ؟ 
99.3 گفت: ای ابله، برو، بر من مران	تو عمارت، از خرابی باز دان 
99.4 كی شود گلزار و گندم زار این ؟	تا نگردد زشت و ویران این زمین 
99.5 كی شود بستان و كشت و برگ و بر ؟	تا نگردد نظم او زیر و زبر
99.6 تا نبشكافی به نشتر ریش را	كی شود آن ریش به ؟  ای اوستا
99.7 تا نسوزد خلطهایت از دوا	كی رود سوزش؟ كجا یابد شفا؟
99.8 پاره پاره كرده درزی جامه را	كس زند آن درزی علامه را ؟
99.9 كه چرا این اطلس بگزیده را ؟	بر دریدی، چه كنم بدریده را ؟
99.10 هر بنای كهنه كابادان كنند	نی كه اول كهنه را ویران كنند ؟
99.11 همچنین نجّار و حداد و قصاب	هستشان پیش از عمارتها خراب 
99.12 آن هلیله، و آن بلیله كوفتن	ز آن تلف، گردند معموری تن 
99.13 تا نكوبی گندم اندر آسیا	كی شود آراسته ز آن خوان ما ؟
99.14 آن تقاضا كرد آن نان و نمك	كه ز شستت وارهانم، ای سمك 

100. جواب دادن موسی علیه السلام فرعون را
100.1 گر پذیری پند موسی، وارهی	از چنین شست  بد  نامنتهی 
100.2 بس كه خود را كرده ای بندۀ هوا	كرمكی را كرده ای تو اژدها
100.3 اژدها را، اژدها آورده ام	تا به اصلاح آورم من دم به دم 
100.4 تا دم  آن، از دم  این بشكند	مار من آن اژدها را بر كند
100.5 گر رضا دادی، رهیدی از دو مار	ور نه از جانت بر آرد آن دمار
100.6 گفت: الحق، سخت  استا جادوئی	كه در افكندی به مكر، اینجا دوئی 
100.7 خلق  یكدل را تو كردی دو گروه	جادوئی رخنه كند در سنگ و كوه

101. نفی کردن موسی علیه السلام جادوئی را از خود
101.1 گفت: هستم غرق پیغام خدا	جادوئی كه دید با نام خدا ؟
101.2 غفلت و كفر است مایۀ جادوئی	مشعلۀ دین است جان موسوی 
101.3 من به جادویان چه مانم ای وقیح ؟	كاز دمم پر رشك میگردد مسیح 
101.4 من به جادویان چه مانم ای جنب ؟	كه ز جانم نور میگیرد كتب 
101.5 * من به جادویان چه مانم ای خبیث ؟	کز خدا نازل شود بر من حدیث
101.6 چون تو با پر هوا بر میپری	لا جرم بر من گمان بد میبری 
101.7 هر كه را افعال دام و دد بود	بر كریمانش گمان  بد بود
101.8 چون تو جزو عالمی پس ای مهین	كلّ آن را همچو خود بینی یقین 
101.9 چون تو بر گردی و، بر گردد سرت	خانه را گردنده بیند منظرت 
101.10 ور تو در كشتی روی بر یم روان	ساحل یم را همی بینی دوان 
101.11 گر تو باشی تنگدل از ملحمه	تنگ بینی جوّ  دنیا را همه 
101.12 ور تو خوش باشی به كام دوستان	این جهان بنمایدت چون بوستان 
101.13 ای بسا كس رفته تا شام و عراق	او ندیده هیچ، جز كفر و نفاق 
101.14 وی بسا كس رفته تا هند و هری	او ندیده جز مگر بیع و شری 
101.15 وی بسا كس رفته تركستان و چین	او ندیده هیچ جز مكر و كمین 
101.16 * طالب هر چیز، ای یار رشید	جز همان چیزی که میجوید ندید
101.17 چون ندارد مدركی جز رنگ و بو	جملۀ اقلیمها را گو بجو
101.18 گاو در بغداد آید ناگهان	بگذرد از این سران تا آن سران 
101.19 از همه عیش و خوشیها و مزه	او نبیند غیر قشر خربزه 
101.20 كه بود افتاده در ره، یا حشیش	لایق سیران گاوی یا خریش 
101.21 خشك بر میخ طبیعت چون قدید	بستۀ اسباب و جانش لا یزید
101.22 و آن فضای خرق اسباب و علل	هست ارض الله، ای صدر  اجل 
101.23 هر زمان مبدل شود چون نقش جان	نو به نو بیند جهانی در عیان 
101.24 گر بود فردوس و  انهار  بهشت	چون فسردۀ یك صفت شد، گشت زشت 

102. بیان آنكه هر حس مدرك را از آدمی نیز مدركاتی دیگر است كه از مدركات آن حس دیگر بی خبر است. چنانكه هر پیشه ور استاد اعجمی كار آن استاد دیگر پیشه ور است و بی خبری او از آنكه وظیفۀ او نیست دلیل نكند كه آن مدركات نیست، اگر چه به حكم حال منكر بود آنرا اما از منكری او اینجا جز بیخبری نمیخواهیم در این مقام
102.1 چنبرۀ دید جهان، ادراك توست	پردۀ پاكان، حس  ناپاك توست 
102.2 مدتی حس را بشو ز آب عیان	این چنین دان جامه شوئی صوفیان 
102.3 * ای ز غفلت از سبب تو بی خبر	بندۀ اسباب گشتستی، تو خر
102.4 * لاجرم اعمی دل و سرگشته ای	مضطرب احوال و مضطر گشته ای
102.5 * چشم بگشا و مسبب را نگر	تا شوی فارغ ز اسباب نظر
102.6 چون شدی تو پاك، پرده بر كند	جان پاكان، خویش برتو میزند
102.7 جمله عالم، گر بود نور و صور	چشم را، باشد از آن خوبی خبر
102.8 چشم بستی، گوش می آری به پیش	تا نمائی زلف و رخسارۀ بتیش 
102.9 گوش گوید: من به صورت نگروم	صورت ار بانگی زند، من بشنوم 
102.10 * گوش گوید: من به صورت ننگرم	حسّ  چشم است آن، ز دیدن قاصرم
102.11 عالمم من، لیك اندر فن  خویش	فن من، جز حرف و صوتی نیست بیش 
102.12 هین بیا، بینی، ببین این خوب را	نیست بینی در خور، این مطلوب را
102.13 گر بود مشك و گلابی، بو برم	فن من این است و علم و مخبرم 
102.14 كی ببینم من رخ  آن سیم ساق ؟	هین مكن تكلیف ما لیس یطاق 
102.15 باز، حس كژ نبیند، غیر كژ	خواه كژ غژ پیش او، یا راست غژ
102.16 چشم  احول، از یكی دیدن یقین	ناظر شرک است، نه توحید بین 
102.17 تو كه فرعونی همه مكری و زرق	مر مرا از خود نمی دانی تو فرق 
102.18 منگر از خود، در من، ای كژ باز تو	تا یكی تو را، نبینی تو، دو تو
102.19 بنگر اندر من، ز من، یك ساعتی	تا ورای كون بینی ساحتی 
102.20 وا  رهی از تنگی و، از ننگ و نام	عشق اندر عشق بینی، والسلام 
102.21 پس بدانی، چونكه رستی از بدن	گوش و بینی، چشم می داند شدن 
102.22 راست گفتست آن شه شیرین زبان	چشم گردد مو به موی عارفان 
102.23 جسم را چشمی نبود اول یقین	در رحم بود او جنین  گوشتین 
102.24 علت دیدن مدان پیه، ای پسر	ور نه، خواب اندر، ندیدی كس صور
102.25 آن پری و دیو می بیند شبیه	نیست اندر دیدگان هر دو پیه 
102.26 نور را با پیه خود نسبت نبود	نسبتش بخشید خلاق ودود
102.27 آدم است از خاك، كی ماند به خاك ؟	جنی است از نار، بی هیچ اشتراك 
102.28 نیست خود مانند آتش آن پری	گر چه اصلش اوست، چون می بنگری
102.29 مرغ از باد است، كی ماند به باد ؟	نامناسب را، خدا نسبت بداد
102.30 نسبت این فرعها با اصلها	هست بی چون، گر چه دادش وصلها
102.31 آدمی چون زادۀ خاك و هباست	این پسر را با پدر نسبت كجاست ؟
102.32 نسبتی گر هست، مخفی از خرد	هست بی چون و، خرد كی پی برد ؟
102.33 باد را بی چشم، اگر بینش نداد	فرق چون میكرد اندر قوم عاد ؟
102.34 چون همی دانست مومن از عدو ؟	چون همی دانست می را از كدو ؟
102.35 آتش  نمرود را گر چشم نیست	با خلیلش چون تجشم كردنیست ؟
102.36 گر نبودی نیل را آن نور و دید	از چه قبطی را ز سبطی می گزید ؟
102.37 گر نه كوه و سنگ با دیدار شد	پس چرا داود را او یار شد ؟
102.38 این زمین را گر نبودی چشم جان	از چه قارون را فرو خورد آن چنان ؟
102.39 گر نبودی چشم، دل  حنانه را	چون بدیدی هجر آن فرزانه را ؟
102.40 سنگ ریزه گر نبودی دیده ور	چون گواهی دادی اندر مشت در ؟
102.41 ای خرد، بر كش تو پر و بالها	سوره بر خوان، زلزلت زلزالها
102.42 در قیامت این زمین بر نیك و بد	كی ز نادیده گواهیها دهد ؟
102.43 كی تحدث حالها و اخبارها ؟	تظهر الارض لنا اسرارها
102.44 این فرستادن مرا پیش تو میر	هست برهانی كه شد مرسل خبیر
102.45 كاین چنین دارو، چنان ناسور را	هست در خور، از پی میسور را
102.46 واقعاتی دیده بودی پیش از این	كه خدا خواهد مرا كردن گزین 
102.47 من عصا و نور بگرفته به دست	شاخ  گستاخ  تو را خواهم شكست 
102.48 * واقعات سهمگین از بهر این	گونه گونه مینمودت رب دین 
102.49 * در خور سرّ  بد و طغیان تو	تا بدانی كاوست در خورد آن تو
102.50 تا بدانی كاو حكیم است و خبیر	مصلح  امراض  درمان ناپذیر
102.51 تو به تاویلات می گشتی از آن	كور و كر، كاین هست از خواب گران 
102.52 و آن طبیب و آن منجم در لمع	دید تعبیرش بپوشید از طمع 
102.53 گفت: دور از دولت و از شاهی ات	كه در آید غصه در آگاهی ات 
102.54 از غذای مختلف یا از طعام	طبع شوریده همی بیند منام 
102.55 زانكه دید او كه نصیحت جو،  نه ای	تند و خونخواری و، مسكین خو، نه ای 
102.56 پادشاهان خون كنند از مصلحت	لیك رحمتشان فزون است از عنت 
102.57 شاه را باید كه باشد خوی رب	رحمت او سبق دارد بر غضب 
102.58 نی غضب غالب بود مانند دیو	بی ضرورت خون كند از بهر ریو
102.59 نی حلیمیّ  مخنث وار نیز	كه شود زن روسپی ز آن و كنیز
102.60 دیو خانه، كرده بودی سینه را	قبله ای سازیده بودی كینه را
102.61 شاخ  تیزت، بس جگرها را كه خست	نك عصایم شاخ  شوخت را شكست 

103. حمله بردن این جهانیان بر آن جهانیان و تاخت بردن تا سینور ذر و نسل كه سر حد غیب است و غفلت ایشان از كمین كه چون غازی به غزا نرود كافر تاختن آورد
103.1 حمله بردند اسپه جسمانیان	جانب قلعه و دژ روحانیان 
103.2 تا فرو گیرند بر در بند غیب	تا كسی ناید از آن سو پاك جیب 
103.3 غازیان حملۀ غزا چون كم برند	كافران بر عكس حمله آورند
103.4 غازیان  غیب، چون از حلم خویش	حمله ناوردند بر تو زشت كیش 
103.5 حمله بردی سوی در بندان  غیب	تا نیایند این طرف مردان  غیب 
103.6 چنگ در صلب و رحمها در زدی	تا كه شارع را بگیری، از بدی 
103.7 چون بگیری شه رهی كه ذو الجلال	بر گشادست از برای انتسال 
103.8 سد شدی در بندها را، ای لجوج	كوری تو، كرد سرهنگی خروج 
103.9 نك منم سرهنگ و، هنگت بشكنم	نك به نامش نام و ننگت بشكنم 
103.10 تو هلا در بندها را سخت بند	چند گاهی بر سبال خود بخند
103.11 سبلتت را بر كند یك یك، قدر	تا بدانی "كالقدر یعمی الحذر"
103.12 سبلت تو تیزتر، یا آن  عاد ؟	كه همی لرزید از دمشان بلاد
103.13 تو ستیزه روی تر، یا آن ثمود ؟	كه نیامد مثل ایشان در وجود
103.14 صد از اینها گر بگویم، تو كری	بشنوی و، ناشنوده آوری 
103.15 توبه كردم از سخن كانگیختم	بی سخن من داروت آمیختم 
103.16 كه نهم بر ریش خامت تا پزد	یا بسوزد ریش خامت، تا ابد
103.17 تا بدانی كاو خبیر است، ای عدو	میدهد هر چیز را در خورد او
103.18 كی نکو كردی و، كی كردی تو شر ؟	كه ندیدی لایقش در پی اثر
103.19 كی فرستادی دمی بر آسمان ؟	نیكئی كز پی نیامد مثل آن 
103.20 گر مراقب باشی و بیدار تو	هر دمی بینی جزای کار، تو
103.21 چون مراقب باشی و گیری رسن	حاجتت ناید، قیامت آمدن 
103.22 آنكه رمزی را بداند او صحیح	حاجتش ناید كه گویندش صریح 
103.23 این بلا از كودنی آید تو را	كه نكردی فهم  نكته و رمزها
103.24 از بدی، چون دل سیاه و تیره شد	فهم كن، اینجا نشاید خیره شد
103.25 ور نه خود تیری شود آن تیرگی	در رسد در تو جزای خیرگی 
103.26 ور نیاید تیرت، از بخشایش است	نه پی نادیدن آلایش است 
103.27 هین مراقب باش گر دل بایدت	كز پی هر فعل چیزی زایدت 
103.28 ور ازین افزون تو را همت بود	از مراقب كار بالاتر رود

104. بیان آنكه تن خاكی آدمی، همچون آهن نیكو جوهر، قابل آیینه شدن است، تا در او، هم در دنیا، بهشت و دوزخ و قیامت و غیر آن معاینه بنماید نه بر طریق خیال
104.1 پس چو آهن، گرچه تیره هیكلی	صیقلی كن، صیقلی كن، صیقلی 
104.2 تا دلت آیینه گردد پر صور	اندر او، هر سو، ملیحی سیم بر
104.3 آهن ار چه تیره و بی نور بود	صیقلی، آن تیرگی از وی زدود
104.4 * صیقلی دید آهن و، خوش كرد رو	تا كه صورتها توان دید اندر او
104.5 گر تن خاكی غلیظ و تیره است	صیقلش كن، زآنكه صیقل گیره است 
104.6 تا در او اشكال غیبی رو دهد	عكس حوری و ملك در وی جهد
104.7 صیقل عقلت بدان دادست حق	كه بدان روشن شود دل را ورق 
104.8 صیقلی را بسته ای، ای بی نماز	و آن هوا را كرده ای دو دست باز
104.9 گر هوا را بند بنهاده شود	صیقلی را دست بگشاده شود
104.10 آهنی، كایینۀ غیبی بدی	جمله صورتها در او مرسل شدی 
104.11 تیره كردی، زنگ دادی در نهاد	این بود "یسعون فی الارض الفساد"
104.12 تا كنون كردی چنین، اكنون مكن	تیره كردی آب، از این افزون مكن 
104.13 برمشوران، تا شود این آب صاف	و اندر او بین ماه و اختر در طواف 
104.14 زآنكه مردم هست همچون آب جو	چون شود تیره، نبینی قعر او
104.15 قعر جو، پر گوهر است و پر ز در	هین مكن تیره، كه هست آن صاف و حر
104.16 جان مردم هست مانند هوا	چون به  گرد آمیخت، شد پردۀ سما
104.17 مانع آید او ز دید آفتاب	چونكه  گردش رفت، شد صافی و ناب 
104.18 * حاصل آنکه کم مکن ای بی سرور	صیقلی، والله اعلم بالصدور

105. باز گفتن موسی علیه السلام، اسرار فرعون را، و واقعات او را ظهر الغیب، تا به خبیری حق ایمان آورد یا گمان برد
105.1 با كمال تیرگی، حق واقعات	مینمودت تا روی راه نجات 
105.2 ز آهن تیره، به قدرت مینمود	واقعاتی كه در آخر خواست بود
105.3 تا كنی كمتر تو آن ظلم و بدی	آن همی دیدی و بدتر میشدی 
105.4 نقشهای بد که در خوابت نمود	میرمیدی ز آن و، آن نقش تو بود
105.5 همچو آن زنگی، كه در آیینه دید	روی خود را زشت و، بر آیینه رید
105.6 كه: چو زشتی، لایق اینی و بس	زشتیم آن  تو است، ای كور  خس 
105.7 این جفا، بر روی زشتت میكنی	نیست بر من، زآنكه هستم روشنی 
105.8 گاه میدیدی لبانت سوخته	گه دهان و چشم  تو بر دوخته 
105.9 گاه حیوانی به قصدت آمده	گه سر  خود را به دندان  دده 
105.10 گه نگون اندر میان آب ریز	گه غریق  سیل  خون آمیز  تیز
105.11 * گه ز بامی اوفتاده، گشته پست	گاه در اشکنجه و، بسته دو دست
105.12 * گاه دیده خویش، در زنجیر و غل	گاه بر مغزت زدندی، چون دهل
105.13 گه ندات آمد از این چرخ  نقی	كه شقییّ و شقییّ و شقی 
105.14 گه ندات آمد صریحا  از جبال	كه برو، هستی ز "اصحاب الشمال" 
105.15 گه ندا می آمدت از هر جماد	"تا ابد فرعون در دوزخ فتاد"
105.16 * گه خطاب آمد تو را از هر نبات	"گشت مطرود ابد فرعون  مات"
105.17 زین بترها كه نمیگویم ز شرم	تا نگردد طبع معكوس تو گرم 
105.18 اندكی گفتم به تو، ای ناپذیر	ز اندكی دانی كه هستم من خبیر
105.19 خویشتن را كور میكردی و مات	تا نیندیشی ز خواب و واقعات 
105.20 چند بگریزی؟ نك آمد پیش تو	كوری ادراك  مكر اندیش تو
105.21 هین مكن زین پس، فراگیر احتراز	كه ز بخشایش در  توبه ست باز

106. بیان آنكه: در  توبه باز است
106.1 توبه را از جانب مغرب دری	باز باشد تا قیامت بر وری 
106.2 * تا ز مغرب بر زند سر آفتاب	باز باشد آن در، از وی رو متاب 
106.3 هست جنت را ز رحمت هشت در	یك در توبه است ز آن هشت، ای پسر
106.4 آن همه، گه باز باشد، گه فراز	و آن در توبه، نباشد جز كه باز
106.5 هین غنیمت دار، در باز است زود	رخت آنجا كش، به كوری حسود
106.6 * پیش از آن کز قهر در بسته شود	بعد از آن زاریّ تو کس نشنود
106.7 * باز گرد از کفر و، این در باز یاب	تا نگردی از شقاوت ردّ  باب

107. گفتن موسی علیه السلام فرعون را كه: از من یك پند قبول كن و چهار فضیلت، عوض بستان
107.1 هین ز من بپذیر یك چیز و بیار	پس ز من بستان عوض آن را چهار
107.2 گفت: ای موسی، كدام است آن یكی ؟	شرح كن با من از آن یك، اندكی 
107.3 گفت: آن یك، كه بگوئی آشكار	كه خدائی نیست غیر از كردگار
107.4 خالق افلاك و انجم بر علا	مردم و دیو و پری و مرغ را
107.5 خالق دریا و کوه و دشت و تیه	ملكت او بی حد و، او بی شبیه 
107.6 * حافظ هر چیز و هر کس هر مکان	رازق هر جانور اندر جهان
107.7 * هم نگهدارندۀ ارض و سما	هم پدید آرندۀ  گل از گیا
107.8 * مطلع او بر ضمیر بندگان	حاکم و جبار بر گردن کشان
107.9 * اوست بر هر پادشاهی پادشا	حکم او را یفعل الله ما یشا
107.10 گفت: ای موسی كدام است آن چهار ؟	كه عوض بدهی مرا، بر گو، بیار
107.11 تا بود كز لطف آن وعدۀ حسن	سست گردد چهار میخ  كفر من 
107.12 بو كه ز آن خوش وعده های مغتنم	بر گشاید قفل  كفر  صد منم 
107.13 بو كه از تاثیر جوی انگبین	شهد گردد در تنم، این زهر  كین 
107.14 یا ز عكس  جوی  آن پاكیزه شیر	پرورش یابد دمی عقل اسیر
107.15 یا بود كز عكس  آن جوهای خمر	مست گردم، بو برم از ذوق امر
107.16 یا بود كز لطف آن جوهای آب	تازگی یابد تن  شورۀ خراب 
107.17 شوره ام را سبزه ای پیدا شود	خار زارم جنت ماوی شود
107.18 بو كه از عكس بهشت و، چار جو	جان شود از یاری حق، یار جو
107.19 آنچنان كز عكس دوزخ گشته ام	آتش و، در قهر حق آغشته ام 
107.20 * گه ز عكس نار  دوزخ، همچو مار	گشته ام بر اهل جنت، زهر بار
107.21 گه ز عكس جوشش آب حمیم	آب ظلمم كرده خلقان را رمیم 
107.22 من ز عكس زمهریرم، زمهریر	یا ز عكس آن سعیرم چون سعیر
107.23 دوزخ درویش و مظلومم كنون	وای آن كاو یابمش ناگه زبون 
107.24 * موسیا، باشد که بگشائیم در	وز فضیلتهات گردم با خبر
107.25 * موسیا، باشد که یابم مأمنی	وا رهم از کثرت ما و منی
107.26 * هین بگو با من، کدام است آن چهار ؟	که عوض خواهیم دادن، بر شمار

108. شرح كردن موسی علیه السلام آن چهار فضیلت را جهت پایمزد ایمان فرعون
108.1 گفت موسی: كاولین آن چهار	صحتی باشد تنت را پایدار
108.2 این عللهائی كه در طب گفته اند	دور باشد از تنت ای ارجمند
108.3 ثانیا  باشد تو را عمر دراز	كه اجل دارد ز عمرت احتراز
108.4 وین نباشد بعد عمر  مستوی	كه به ناكام از جهان بیرون روی 
108.5 بلكه خواهان اجل، چون طفل شیر	نه ز رنجی كان تو را دارد اسیر
108.6 مرگ جو باشی، ولی نه از عجز و رنج	بلكه بینی در خراب خانه گنج 
108.7 پس به دست خویش گیری تیشه ای	میزنی بر خانه بی اندیشه ای 
108.8 كه حجاب گنج بینی خانه را	مانع صد خرمن، این یك دانه را
108.9 پس در آتش افكنی این دانه را	پیش گیری، پیشۀ مردانه را
108.10 برکنی این خانۀ تن بی دریغ	تا مهت آید برون از زیر  میغ
108.11 ای به یك برگی، ز باغی مانده ای	همچو كرمی، برگش از  رز رانده ای
108.12 * چون  كرم، این كرم را بیدار كرد	اژدهای جهل را این كرم خورد
108.13 كرم، كرمی  شد پر از میوه و درخت	این چنین تبدیل گردد نیك بخت 
108.14 خانه بر كن، كه از عقیق این یمن	صد هزاران خانه شاید ساختن 

109. تفسیر  كنت  كنزا مخفیا  فاحببت ان اعرف
109.1 گنج زیر خانه است و چاره نیست	پس ز هدم خانه مندیش و مأیست 
109.2 كه هزاران خانه از یك نقد گنج	میتوان کردن  عمارت بی ز رنج 
109.3 عاقبت این خانه خود ویران شود	گنج از زیرش یقین عریان شود
109.4 لیك آن  تو نباشد، ز آنكه روح	مزد ویران كردن استش، آن فتوح 
109.5 چون نكرد آن كار، مزدش هست لا	 لیس للْإنْسان، إلا ما سعی 
109.6 دست خائی بعد از آن تو: كای دریغ	این چنین ماهی بد اندر زیر میغ 
109.7 من نكردم آنچه گفتند از بهی	گنج رفت و خانه و، دستم تهی 
109.8 * حایل گنج و حجاب، این خانه بود	مانع صد خرمن، این یک دانه بود
109.9 خانۀ اجرت گرفتی و  كری	نیست ملك تو به بیعی یا شری 
109.10 این كری را مدت او تا اجل	تا در این مدت كنی در وی عمل 
109.11 پاره دوزی میكنی اندر دكان	زیر این دكان تو، پنهان، دو  كان 
109.12 هست این دكان كرائی، زود باش	تیشه بستان و تكش را میخراش 
109.13 تا كه تیشه ناگهان بر  كان نهی	از دكان و پاره دوزی وارهی 
109.14 پاره دوزی چیست؟ خورد آب و نان	میزنی این پاره بر دلق  گران 
109.15 هر زمان می درد این دلق  تنت	پاره بر وی میزنی، زین خوردنت 
109.16 ای ز نسل پادشاه كامیار	با خود آ، زین پاره دوزی ننگ دار
109.17 پاره ای بر كن از این قعر دكان	تا بر آرد سر به پیش تو،  دو  كان 
109.18 پیش از آن، كاین مهلت خانۀ كری	آخر آید، بر نخورده، زو بری 
109.19 پس تو را بیرون كند صاحب دكان	وین دكان را بر كند از روی كان 
109.20 تو ز حسرت گاه بر سر می زنی	گاه ریش خام خود بر می كنی 
109.21 كای دریغا، آن  من بود این دكان	كور بودم، بر نخوردم زین مكان 
109.22 * ای دریغا گنج را بگذاشتم	آب حیوان را به خاک انباشتم
109.23 ای دریغا، بود ما را، برد باد	تا ابد یا حسرتا شد للعباد
109.24 * ای دریغا، ای دریغا، ای دریغ	ماه من پنهان بماند زیر میغ

110. غرّه شدن آدمی به ذكاوت و تصویرات طبع خویش و طلب ناكردن  علم غیب كه علم انبیا علیهم السلام است
110.1 دیدم اندر خانه من نقش و نگار	بودم اندر عشق  خانه، بی قرار
110.2 * ماندم اندر خانه حیران و نزار	لابد از معنی شدم من عور و زار
110.3 * عشق خانه در دل من کار کرد	لاجرم از گنج ماندم دور و فرد
110.4 بودم از گنج نهانی بی خبر	ور نه دستنبوی من بودی تبر
110.5 آه، گر داد تبر را دادمی	این زمان غم را تبرّا دادمی 
110.6 چشم را بر نقش می انداختم	همچو طفلان، عشقها می باختم 
110.7 * پس نكو گفت آن حكیم كامیار:	كه تو طفلی، خانه پر نقش و نگار
110.8 در الهی نامه بس اندرز كرد	كه بر آر از دودمان خویش، گرد
110.9 بس كن ای موسی، بگو وعدۀ سوم	كه دل من ز اضطرابش گشت گم 
110.10 گفت موسی: آن سوم ملك دو تو	دو جهانی خالص از خصم و عدو
110.11 بیشتر ز آن ملك كاكنون داشتی	كان بد اندر جنگ و، این در آشتی 
110.12 آنكه در جنگت چنان ملكی دهد	بنگر اندر صلح، خوانت چون نهد
110.13 آن كرم، كاندر جفا اینهات داد	در وفا بنگر چه باشد افتقاد
110.14 گفت ای موسی: چهارم چیست؟ زود	باز گو، صبرم شد و، حرصم فزود
110.15 گفت: چارم، آنكه مانی تو جوان	موی همچون قیر و، رخ چون ارغوان 
110.16 رنگ و بو، در پیش ما، بس كاسد است	لیك تو پستی، سخن كردیم پست 
110.17 افتخار، از رنگ و بو و از مكان	هست شادی و فریب كودكان 

111. بیان این خبر كه "كلموا الناس، علی قدر عقولهم، لا علی قدر عقولكم، حتی لا یكذب الله و رسوله"
111.1 چونكه با كودك سر و كارم فتاد	هم زبان كودكان باید گشاد
111.2 كه برو كتاب، تا مرغت خرم	یا مویز و جوز و فستق آورم 
111.3 جز شباب تن نمی دانی بگیر	این جوانی را بگیر ای خر شعیر
111.4 هیچ آژنگی نیفتد بر رخت	تازه ماند آن شباب فرّخت 
111.5 نی نشان پیریت آید به رو	نی قد چون سرو  تو گردد دو تو
111.6 نی شود زور  جوانی از تو كم	نی به دندانها خللها، یا الم 
111.7 نه كمی در شهوت و طمث و  بعال	كه زنان را آید از ضعفت ملال 
111.8 * نه شود مویت سفید و پشت خم	لیک خوشتر لحظه لحظه، دم به دم
111.9 آنچنان بگشایدت فرّ  شباب	كه گشود آن مژده بر عكاشه باب 

112. قوله علیه السلام "من بشرنی بخروج الصفر، بشرته بالجنة"
112.1 احمد آخر زمان را انتقال	در ربیع  اول آید بی جدال 
112.2 چونکه واقف شد دلش از وقت نقل	عاشق آن وقت گردید او به عقل 
112.3 چون صفر آمد، بشد شاد از صفر	كه پس  این ماه  می سازم سفر
112.4 هر شبی تا روز، زین شوق هدی	او رفیق راه اعلی میزدی 
112.5 گفت: هر كس كه مرا مژده دهد	چون صفر پای از جهان بیرون نهد
112.6 كه صفر بگذشت و، شد ماه ربیع	مژده ور باشم مر او را و شفیع 
112.7 * چون صفر بر بست بار و، ماه نو	گشت پیدا بر فلک با تاب و ضو
112.8 گفت: عكاشه صفر بگذشت و رفت	گفت: كه جنت تو را، ای شیر  زفت 
112.9 * دیگری آمد كه: بگذشت این صفر	گفت: عكاشه ببرد از مژده بر
112.10 پس رجال، از نقل عالم شادمان	و ز بقایش شادمان این كودكان 
112.11 چونكه آب خوش ندید آن مرغ  كور	پیش او كوثر نماید آب شور
112.12 همچنین موسی كرامت می شمرد	* هم بدینسان بی قدم ره می سپرد
112.13 كه نگردد صاف اقبال تو درد	* هم نگردد الطس بخت تو برد
112.14 * هر چه خواهی یابی از بخت جوان	شادمان مانی، نگردی ناتوان
112.15 گفت: احسنت،  نكو گفتی، ولیك	تا كنم من مشورت با یار نیك 

113. مشورت كردن فرعون با آسیه در ایمان آوردن به موسی علیه السلام
113.1 باز گفت او این سخن با آسیه	گفت: جان افشان بر این، ای دل سیه 
113.2 بس عنایتهاست متن این مقال	زود دریاب ای شه نیكو خصال 
113.3 وقت كشت آمد، زهی پر سود كشت	این بگفت و گریه كرد و گرم گشت 
113.4 بر جهید از جا و گفتا: بخّ لك	آفتابی تاج گشتت ای كلك 
113.5 عیب   كل را خود بپوشاند كلاه	خاصه چون باشد  كله خورشید و ماه 
113.6 هم در آن مجلس كه بشنیدی تو این	چون نگفتی آری و صد آفرین ؟ 
113.7 این سخن در گوش  خورشید ار شدی	سر نگون بر بوی این زیر آمدی 
113.8 هیچ میدانی چه وعده ست و چه داد ؟	می كند ابلیس را حق افتقاد
113.9 چون بدین لطف آن كریمت باز خواند	ای عجب! چون زهره ات بر جای ماند؟
113.10 زهره ات ندرید؟ تا ز آن زهره ات	میرسیدی در هر دو عالم بهره ات 
113.11 زهره ای، كز بهر حق او بر درد	چون شهیدان از دو عالم بر خورد
113.12 غافلی هم حكمت است و نعمت است	تا نپرد زود سرمایه ز دست 
113.13 غافلی هم حكمت است و این عمی	تا بماند، لیك تا این حد چرا ؟
113.14 لیك نی چندان كه ناسوری شود	زهر  جان و عقل رنجوری شود
113.15 خود كه یابد این چنین بازار را ؟	كه به یك  گل میخری گلزار را
113.16 دانه ای را، صد درختستان عوض	حبه ای را آمدت صد كان عوض 
113.17 كان لله، دادن آن حبه است	تا كه "كان الله له" آید به دست 
113.18 زانكه این هوی ضعیف بی قرار	هست شد ز آن هوی ربّ پایدار
113.19 هوی فانی چونكه خود با او سپرد	گشت باقی دائم و هرگز نمرد
113.20 همچو قطرۀ خائف از باد و، ز خاك	كه فنا گردد بدین هر دو هلاك 
113.21 چون به اصل خود، كه دریا بود جست	از تف خورشید و باد و خاك رست 
113.22 ظاهرش گم گشت در دریا، ولیك	ذات او معصوم و پا بر جا و نیك 
113.23 هین بده ای قطره، خود را بی ندم	تا بیابی در بهای قطره، یم 
113.24 هین بده ای قطره، خود را این شرف	در كف دریا شو، ایمن از تلف 
113.25 خود كه را آمد چنین دولت به دست؟	قطره را، بحری تقاضاگر شدست 
113.26 چون تقاظا میکند دریا تو را	پس چه استادی و در ماندی؟ هلا
113.27 الله الله، زود بفروش و بخر	قطره ای ده، بحر پر گوهر ببر
113.28 الله الله، هیچ تاخیری مكن	كه ز بحر لطف آمد این سخن 
113.29 * الله الله زود بشتاب و بجو	چونکه بحر رحمت است، این نیست جو
113.30 * الله الله، گوی شو، بی دست و پا	تا شود چوگان موسی پا تو را
113.31 * الله الله تو گمان  بد مبر	بر چنین انعام عام، ای بیخبر
113.32 * الله الله زود دریاب ای فتی	تا نگردی در غلط بینی فنا
113.33 * الله الله ترک کن هستی خود	چونکه خواندستت برو ای معتمد
113.34 * الله الله زود تر، تعجیل کن	بر فروز از این اشارت، بی سخن
113.35 * الله الله تا کنون کج باختی	گردن اندر معصیت افراختی
113.36 * الله الله چون عنایت در رسید	بی توقف در وی آمیز، ای عنید
113.37 * الله الله، چونکه عصیانهای تو	درنمیمالد به رویت، شکر گو
113.38 * الله الله چون ز فضلت راه داد	سر به خاک پای او باید نهاد
113.39 * الله الله با چنین کفر دو تو	چون قبولت میکند اکرام او؟
113.40 لطف اندر لطف این گم میشود	كاسفلی بر چرخ هفتم میرود
113.41 هین كه یك بازی فتادت، بوالعجب	هیچ طالب این نیابد در طلب 
113.42 * درپذیر این چار خلعت، زود زود	تا ببینی در عوض صد عزّ و سود
113.43 گفت: با هامان بگویم ای ستیر	شاه را لازم بود رأی وزیر
113.44 گفت: با هامان مگو این راز را	كور كمپیری چه داند باز را ؟

114. قصۀ باز پادشاه و كمپیر زن
114.1 باز  اسپیدی به كمپیری دهی	او ببرد ناخنش بهر  بهی 
114.2 ناخنی كه اصل كار است و شكار	كور كمپیرك ببرد كور وار
114.3 كه: كجا بودست مادر تا تو را	ناخنان زین سان دراز است؟ ای كیا
114.4 ناخن و منقار و پرّش را برید	وقت مهر این میكند زال  پلید
114.5 چونكه تتماجش دهد، او كم خورد	خشم گیرد، مهرها را بر درد
114.6 كه: چنین تتماج پختم بهر تو	تو تكبر می نمایی و عتو ؟
114.7 تو سزائی در همان رنج و بلا	نعمت و اقبال كی سازد تو را ؟
114.8 آب تتماجش دهد: كاین را بگیر	گر نمی خواهی كه نوشی ز آن فطیر
114.9 آب تتماجش نگیرد طبع  باز	زال بترنجد، شود خشمش دراز
114.10 از غضب آن آش  سوزان بر سرش	زن فرو ریزد، شود  كل مغفرش 
114.11 اشك از آن چشمش فرو ریزد ز سوز	یاد آرد لطف شاه با فروز
114.12 ز آن دو چشم نازنین با دلال	كه ز چهرۀ شاه دارد صد كمال 
114.13 چشم  "ما زاغش" شده پر زخم  زاغ	چشم نیك، از چشم بد، با درد و داغ 
114.14 چشم دریا بسطتی كز بسط او	هر دو عالم می نماید تار مو
114.15 گر هزاران چرخ در چشمش رود	همچو چشمه پیش قلزم گم شود
114.16 چشم بگذشته از این محسوسها	یافته از غیب بینی بوسه ها
114.17 خود نمی یابم یكی گوشی كه من	نكته ای گویم از آن چشم حسن 
114.18 می چكید آن آب محمود جلیل	می ربودی قطره اش را جبرئیل 
114.19 تا بمالد در پر و منقار خویش	گر دهد دستوری اش، آن خوب كیش 
114.20 باز گوید: خشم كمپیر ار فروخت	فرّ و نور و صبر و علمم را نسوخت 
114.21 باز  جانم، باز صد صورت تند	زخم بر ناقه، نه بر صالح زند
114.22 صالح از یك دم كه آرد باشكوه	صد چنان ناقه بزاید متن  كوه 
114.23 دل همی گوید: خموش و هوش دار	ور نه درانید غیرت پود و تار
114.24 غیرتش را هست صد حلم نهان	ور نه سوزیدی به یك دم صد جهان 
114.25 نخوت شاهی گرفتش جای پند	تا دل خود را، ز پند، او کرد  بند
114.26 * كه كنم با رای هامان مشورت	كاوست پشت ملك و قطب مقدرت 
114.27 مصطفی را رای زن، صدیق  ربّ	رای زن بو جهل را شد بو لهب 
114.28 عرق جنسیت چنانش جذب كرد	كان نصیحتها به پیشش گشت سرد
114.29 جنس سوی جنس، صد پرّه پرد	بر خیالش بندها را بر درد

115. قصۀ آن زن كه طفل آن بر سر ناودان خزید و خطر افتادن بود و از علی مرتضی چاره جست
115.1 یك زنی آمد به پیش مرتضی	گفت: شد بر ناودان طفلی مرا
115.2 گرش می خوانم، نمی آید به دست	ور هلم ترسم كه افتد او به پست 
115.3 نیست عاقل، تا كه دریابد چو ما	گر بگویم: كز خطر سوی من آ
115.4 هم اشارت را نمیداند به دست	ور بداند نشنود، این هم بد است 
115.5 بس نمودم شیر و پستان را به او	او همی گرداند از من چشم و رو
115.6 از برای حق شمائید، ای مهان	دستگیر این جهان و آن جهان 
115.7 زود درمان كن كه میلرزد دلم	كه به درد از میوۀ دل بگسلم 
115.8 گفت: طفلی را بر آور هم به بام	تا ببیند جنس خود را آن غلام 
115.9 سوی جنس آید سبك ز آن ناودان	جنس بر جنس است، عاشق جاودان 
115.10 زن چنان كرد و، چو دید آن طفل او	جنس خود، خوش خوش بدو آورد رو
115.11 سوی بام آمد ز متن ناودان	جاذب هر جنس را هم جنس دان 
115.12 غژغژان آمد به سوی طفل، طفل	وارهید او از فتادن سوی سفل 
115.13 ز آن شدستند از بشر پیغمبران	تا به جنسیت رهند از ناودان 
115.14 پس، بشر فرمود خود را، مثلكم	تا به جنس آیند و، كم گردند  گم 
115.15 زآنكه جنسیت، عجایب جاذبیست	جاذبش جنس است هر جا طالبیست 
115.16 * عیسی و ادریس بر گردون شدند	با ملایك چونكه هم جنس آمدند
115.17 باز آن هاروت و ماروت از بلند	جنس تن بودند، ز آن زیر آمدند
115.18 * كافران هم جنس شیطان آمده	جانشان شاگرد شیطانان شده 
115.19 صد هزاران خوی بد آموخته	دیده های عقل و دل بر دوخته 
115.20 كمترین خو شان بدستی این حسد	آن حسد كه گردن ابلیس زد
115.21 ز آن سگان آموخته حقد و حسد	كه نخواهد خلق را ملك ابد
115.22 هر كه را دید او كمال، از چپ و راست	از حسد قولنجش آمد، درد خاست 
115.23 زآنكه هر بد بخت خرمن سوخته	می نخواهد شمع كس افروخته 
115.24 هین كمالی دست آور، تا تو هم	از كمال دیگران نفتی به غم 
115.25 از خدا می خواه دفع این حسد	تا خدایت وارهاند زین جسد
115.26 مر تو را مشغولئی بخشد درون	كه نپردازی از آن سوی برون 
115.27 جرعۀ می را خدا آن میدهد	كه بدو، مست از دو عالم میرهد
115.28 خاصیت بنهاده در كفّ  حشیش	كاو زمانی میرهاند از خودیش 
115.29 خواب را یزدان بدان سان می كند	كز دو عالم فكر را بر می كند
115.30 كرد مجنون را ز عشق  پوستی	كاو بشناسد عدو از دوستی 
115.31 صد هزاران این چنین میدارد او	كه بر ادراكات تو بگمارد او
115.32 هست می های شقاوت نفس را	كه ز ره بیرون برد آن نحس را
115.33 هست می های سعادت عقل را	كه بیابد منزل  بی نقل را
115.34 خیمۀ گردون ز سر مستی خویش	بر كند ز آن سو بگیرد راه پیش 
115.35 هین به هر مستی، دلا، غره مشو	هست عیسی مست حق، خر مست جو
115.36 این چنین می را بخور زین خنبها	مستی اش نبود ز كوته دنبها
115.37 زآنكه هر معشوق چون خنبیست پر	آن یكی درد و، دگر صافی چو در
115.38 می شناسا، هین بچش با احتیاط	تا  می ای  یابی، منزه ز اختلاط
115.39 * می شناسا، هین بچش، ای رو ترش	آن می صافی کز آن گردی خمش
115.40 هر دو مستی میدهندت، لیك این	مستی ات آرد كشان تا ربّ دین 
115.41 تا رهی از فكر و وسواس و حیل	بی عقال  عقل در رقص الجمل 
115.42 انبیا چون جنس روحند و ملك	مر ملك را جذب كردند از فلك 
115.43 باد جنس آتش است و یار  او	كه بود آهنگ هر دو بر علو
115.44 چون ببندی تو سر كوزۀ تهی	در میان حوض یا جویی نهی 
115.45 تا قیامت آن فرو ناید به پست	كه دلش خالیست، در وی باد هست 
115.46 میل بادش چون سوی بالا بود	ظرف خود را هم سوی بالا كشد
115.47 باز آن جانها كه جنس انبیاست	سوی ایشان كش كشان چون سایه هاست 
115.48 زآنكه عقلش غالب است و بی ز شك	عقل جنس آمد، به خلقت با ملك 
115.49 و آن هوای نفس غالب بر عدو	نفس جنس اسفل آمد شد بدو
115.50 بود قبطی جنس فرعون ذمیم	بود سبطی جنس موسیّ كلیم 
115.51 بود هامان، جنس مر فرعون را	بر گزیدش برد تا صدر  سرا
115.52 لاجرم از صدر تا قعرش كشید	كه ز جنس دوزخند آن دو پلید
115.53 هر دو سوزنده چو دوزخ، ضد نور	هر دو چون دوزخ، ز نور دل نفور

116. * در بیان حدیث "جریا مؤمن فان نورک اطفا ناری" از زبان دوزخ
116.1 زآنكه دوزخ گوید: ای مومن تو زود	بر گذر، كه نورت آتش را ربود
116.2 بگذر ای مومن كه نورت می كشد	آتشم را، چونكه دامن می كشد
116.3 می رمد آن دوزخی از نور هم	زآنكه طبع دوزخ استش، ای صنم 
116.4 دوزخ از مومن گریزد آن چنان	كه گریزد مومن از دوزخ به جان 
116.5 زآنكه جنس نار نبود نور او	ضد نار آمد حقیقت، نور جو
116.6 در حدیث آمد كه مومن در دعا	چون امان خواهد ز دوزخ از خدا
116.7 دوزخ از وی هم امان خواهد به جان	كه: خدایا دور دارم از فلان 
116.8 جاذبۀ جنسیت است، اكنون ببین	كه تو جنس كیستی از كفر و دین 
116.9 گر به هامان مایلی، هامانئی	ور به موسی مایلی، سبحانئی 
116.10 ور به هر دو مایلی انگیخته	نفس و عقلی، هر دوان آمیخته 
116.11 هر دو در جنگند، هان و هان بكوش	تا شود بر نفس، غالب عقل و هوش 
116.12 * ساغر صدق از کف موسی بنوش	تا شود غالب معانی بر نقوش
116.13 در جهان  جنگ، شادی این بس است	كه ببینی بر عدو هر دم شكست 
116.14 * جهد کن تا خصمت اشکسته شود	گرچه فرعون دنی این نشنود
116.15 * این حدیث آمد دراز ای ناگزیر	باز گو اضلال فرعون و مشیر

117. مشورت كردن فرعون با وزیرش هامان در ایمان آوردن به موسی علیه السلام
117.1 آن ستیزه رو به سختی عاقبت	گفت با هامان برای مشورت 
117.2 وعده های آن كلیم الله را	گفت و محرم ساخت آن گمراه را
117.3 گفت با هامان، چو تنهایش بدید	جست هامان و گریبان بردرید
117.4 بانگها زد، گریه ها كرد آن لعین	كوفت دستار و كله را بر زمین 
117.5 كه: چگونه گفت اندر روی  شاه ؟	این چنین گستاخ آن حرف تباه ؟
117.6 جمله عالم را مسخر كرده تو	كار را با بخت چون زر كرده تو
117.7 از مشارق، و ز مغارب بی لجاج	سوی تو آرند سلطانان خراج 
117.8 پادشاهان لب همی مالند شاد	بر ستانۀ خاك تو، ای كیقباد
117.9 اسب یاغی، چون ببیند اسب ما	رو بگرداند گریزد بی عصا
117.10 تا كنون معبود و مسجود جهان	بوده ای، گردی كمینۀ بندگان ؟
117.11 در هزار آتش شدن، زین خوشتر است	كه خداوندی شود بنده پرست 
117.12 نی، بكـش اول مرا، ای شاه هین	تا نبیند چشم من بر شاه این 
117.13 خسروا، اول مرا گردن بزن	تا نبیند این مذلت چشم  من 
117.14 خود نبودست و مبادا این چنین	كه زمین گردون، شود گردون زمین 
117.15 بندگان مان، خواجه تاش ما شوند	بی دلان مان، دل خراش ما شوند
117.16 * چشم روشن دشمنان و، دوست كور	گشت ما را، پس گلستان قعر گور ؟

118. تزییف سخن هامان
118.1 دوست از دشمن همی نشناخت او	نرد را كورانه، كژ می باخت او
118.2 دشمن تو، جز تو نبود، ای لعین	بی گناهان را مگو دشمن، به كین 
118.3 پیش تو، این حالت بد، دولت است	كه دوا "دو" اول و، آخر "لت" است 
118.4 گر از این دولت نتازی خز خزان	این بهارت را همی آید خزان 
118.5 مشرق و مغرب چو تو بس دیده اند	كه سر  ایشان ز تن ببریده اند
118.6 مشرق و مغرب، كه نبود برقرار	چون كنند آخر كسی را پایدار ؟
118.7 تو بدان فخر آوری، كز ترس و بند	چاپلوست گشت مردم، روز چند
118.8 هر كه را مردم سجودی میكنند	زهر اندر جان  او می آکنند
118.9 چون كه بر گردد از او آن ساجدش	داند او كان زهر بود و مؤبدش 
118.10 ای خنك آن را كه ذلت نفسه	وای آن كز سركشی شد، چون كه او
118.11 * این تكبر زهر قاتل دان كه هست	از می پر زهر شد، او گیج و مست 
118.12 این تکبر، زهر قاتل دان عیان	خمّ پر زهر است هین، کم نوش از آن
118.13 چون می  پر زهر نوشد مدبری	از طرب یك دم بجنباند سری 
118.14 بعد یك دم، زهر بر جانش فتد	زهر در جانش كند داد و ستد
118.15 گر نداری زهریش را اعتقاد	كاز چه زهر آمد، نگر در قوم عاد
118.16 چون كه شاهی دست یابد بر شهی	بكشدش، یا باز دارد در چهی 
118.17 ور بیابد خستۀ افتاده را	مرهمش سازد شه و، بدهد عطا
118.18 گر نه زهر است این تكبر، پس چرا ؟	كشت شه را بی گناه و بی خطا ؟
118.19 وین دگر را، بی ز خدمت چون نواخت ؟	زین دو جنبش، زهر را باید شناخت 
118.20 راه زن هرگز گدائی را نزد	گرگ، گرگ مرده را هرگز گزد ؟
118.21 خضر، كشتی را برای آن شكست	تا تواند كشتی از فجّار رست 
118.22 چون شكسته میرهد، اشكسته شو	امن در فقر است، اندر فقر رو
118.23 آن كهی، كاو داشت از كان نقد چند	گشت پاره پاره از زخم كلند
118.24 تیغ بهر اوست، كاو را گردنیست	سایه افكندست، بر وی زخم نیست 
118.25 مهتری نفت است و آتش، ای غوی	ای برادر، چون بر آذر میروی ؟
118.26 هر چه او هموار باشد با زمین	تیرها را كی هدف گردد؟ ببین 
118.27 سر بر آرد از زمین، آنگاه او	چون هدفها زخم یابد بی رفو
118.28 نردبان خلق، این ما و من است	عاقبت زین نردبان افتادن است 
118.29 هر كه بالاتر رود، ابله تر است	كاستخوان او بتر خواهد شكست 
118.30 این فروع است و اصولش آن بود	كه ترفع، شركت یزدان بود
118.31 چون نمردی و نگشتی زنده زو	یاغئی باشی، به شركت، ملك جو
118.32 چون بدو زنده شدی، آن خود وی است	وحدت محض است، آن شركت كی است ؟ 
118.33 شرح این در آینۀ اعمال جو	كه نیابی فهم این از گفت و گو
118.34 گر بگویم آنچه دارم در درون	بس جگرها گردد اندر حال خون 
118.35 بس كنم، خود زیركان را این بس است	بانگ دو كردم، اگر در ده كس است 
118.36 حاصل آن هامان بدان گفتار  بد	این چنین راهی، بر آن فرعون زد
118.37 لقمۀ دولت رسیده تا دهان	او گلوی او بریده ناگهان 
118.38 خرمن فرعون را داد او به باد	هیچ شه را این چنین صاحب مباد
118.39 * از چنین همراه بد دوری گزین	زینهار، الله  اعلم بالیقین

119. نومید شدن موسی علیه السلام از ایمان فرعون و جا یافتن سخن هامان در دل فرعون
119.1 گفت موسی: لطف بنمودیم و جود	خود خداوندیت را روزی نبود
119.2 آن خداوندی كه نبود راستین	مر  ورا، نی دست دان، نی آستین 
119.3 آن خداوندی كه دزدیده بود	بی دل و بی جان و بی دیده بود
119.4 آن خداوندی كه دادندت عوام	باز بستانند از تو، همچو وام 
119.5 * آن خداوندی تو، از بندگی	کمتر است، ار باز دانی اندکی
119.6 ده خداوندی  عاریت، به حق	تا خداوندیت بخشد متفق 

120. منازعت کردن امیران عرب با رسول خدا علیه السلام كه ملك را مقاسمه كن تا نزاعی نباشد و جواب مصطفی صلی الله علیه و آله كه من مأمورم در این امارت و بحث ایشان از طرفین
120.1 آن امیران عرب گرد آمدند	نزد پیغمبر منازع میشدند
120.2 كه تو میری، هر یك از ما هم امیر	بخش كن این ملك و، بخش خود بگیر
120.3 هر یكی در بخش  خود، انصاف جو	تو ز بخش ما، دو دست خود بشو
120.4 گفت: میری، مر مرا حق داده است	سروری و امر  مطلق داده است 
120.5 كاین قرآن  احمد است و دور  او	هین بگیرید امر او را، اتقوا
120.6 قوم گفتندش كه: ما هم ز آن قضا	حاكمیم و، داد امیری مان خدا
120.7 گفت: لیكن مر مرا حق ملك داد	مر شما را عاریه، از بهر  زاد
120.8 میری من تا قیامت باقی است	میری عاریتی خواهد شكست 
120.9 قوم گفتندش: که افزونی مجو	چیست حجت بر فزون جوئی؟ بگو
120.10 در زمان ابری بر آمد ز امر مر	سیل آمد، گشت آن اطراف پر
120.11 رو به شهر آورد سیلی بس مهیب	اهل  شهر افغان كنان، جمله رعیب 
120.12 گفت پیغمبر كه: وقت امتحان	آمد اكنون، تا نهان گردد عیان 
120.13 هر امیری نیزۀ خود در فكند	تا شود در امتحان، آن سیل، بند
120.14 * نیزه ها را همچو خاشاكی ربود	آب تیز  سیل  پر جوش  عنود
120.15 پس قضیب انداخت بر وی مصطفی	آن قضیب معجز  فرمان روا
120.16 نیزه ها گم گشت جمله، وآن قضیب	بر سر آب ایستاده چون رقیب 
120.17 ز اهتمام آن قضیب، آن سیل  زفت	رو بگردانید و سوی بحر رفت 
120.18 چون بدیدند از وی آن امر عظیم	پس مقر گشتند آن میران ز بیم 
120.19 جز سه كس، كه حقد ایشان چیره بود	ساحرش گفتند و كاهن، از جحود
120.20 * بود بوجهل لعین و بولهب	وآن سیم هم بود، بوسفیان حرب
120.21 ملك بر بسته چنان باشد ضعیف	ملك بر رسته چنان باشد شریف 
120.22 نیزه ها را گر ندیدی با قضیب	نامشان بین، نام او بین، ای نجیب 
120.23 نامشان را سیل  تیز  مرگ برد	نام او و دولت تیزش نمرد
120.24 پنج نوبت میزنندش بر دوام	همچنین هر روز، تا روز قیام 

121. تمامی حدیث موسی علیه السلام و تقریع و توبیخ فرعون
121.1 گر تو را عقلیست، كردم لطفها	ور خری، آورده ام خر را عصا
121.2 آنچنان زین آخورت بیرون كنم	كز عصا، گوش و سرت پر خون كنم 
121.3 اندرین آخور، خران و مردمان	می نیابند از جفای تو امان 
121.4 نك عصا آورده ام بهر  ادب	هر خری را كاو نباشد مستحب 
121.5 اژدهائی میشود در قهر  تو	كاژدهائی گشته ای، در فعل و خو
121.6 اژدهای كوهئی تو بی امان	لیك بنگر اژدهای آسمان 
121.7 این عصا، از دوزخ آمد چاشنی	بر تو و، بر مؤمن آمد روشنی
121.8 * مر تو را گوید که: ای گبر دنی	كه هلا بگریز اندر روشنی 
121.9 ور نه درمانی تو در زندان من	مخلصت نبود ز در بندان  من 
121.10 * باز گرد از کفر سوی دین  حق	ورنه در نار ابد، مانی خلق
121.11 * باز گرد ای گمره بد بخت دون	ورنه در دوزخ در افتی سرنگون

122. در بیان آنكه شناسای قدرت حقتعالی نپرسد كه: بهشت کجاست و دوزخ كجاست؟
122.1 * این عصائی بود، این دم اژدهاست	تا نگوئی: دوزخ یزدان كجاست ؟
122.2 * ظاهر است این دوزخ، اما بر دلت	هست پوشیده یقین زآب و گلت
122.3 هر كجا خواهد خدا، دوزخ كند	اوج را بر مرغ، دام و فخ كند
122.4 هم ز دندانت بر آرد دردها	تا بگوئی: دوزخ است و اژدها
122.5 یا كند آب دهانت را عسل	تا بگوئی كه: بهشت است و حلل 
122.6 از بن دندان برویاند شكر	تا بدانی قوّت حكم قدر
122.7 پس به دندان، بی گناهان را مگز	فكر كن از ضربت نامحترز
122.8 نیل را بر قبطیان حق خون كند	سبطیان را از بلا محصون كند
122.9 * آب بر فرعون، در دم خون شود	بر کلیمی، قند نا ممنون شود
122.10 تا بدانی پیش حق تمییز هست	در میان هوشیار  راه و، مست 
122.11 نیل، تمییز از خدا آموختست	كه گشاد آن را، و این را سخت بست 
122.12 لطف او، عاقل كند مر نیل را	قهر او، ابله كند قابیل را
122.13 در جمادات از كرم عقل آفرید	عقل، از عاقل، به قهر خود برید
122.14 در جماد از لطف، عقلی شد پدید	و ز نكال، از عاقلان، دانش برید
122.15 عقل، چون باران، به امر آنجا بریخت	عقل این سو، خشم حق دید و گریخت 
122.16 ابر و خورشید و مه و نجم  بلند	جمله بر ترتیب آیند و روند
122.17 هر یكی ناید، مگر در وقت خویش	كه نه پس ماند بهنگام و نه پیش 
122.18 چون نكردی فهم  این را  زانبیا	دانش آوردند، در سنگ و عصا
122.19 تا جمادات دگر را بی لباس	چون عصا و سنگ داری از قیاس 
122.20 طاعت سنگ و عصا ظاهر شود	و ز جمادات دگر مخبر شود
122.21 كه: ز یزدان آگهیم و طایعیم	ما همه بی اتفاقی ضایعیم 
122.22 همچو آب نیل دانی وقت غرق	كاو میان هر دو امت كرد فرق 
122.23 چون زمین، کش دانش آمد وقت خسف	در حق قارون، كه کردش قهر نسف 
122.24 چون قمر كه امر بشنید و شتافت	پس دو نیمه گشت بر چرخ و شكافت 
122.25 چون ستون نالید از هجر نبی	با خبر گشتند از آن شیخ و صبی
122.26 چون درخت و سنگ، كاندر هر مقام	مصطفی را كرده ظاهر، السلام 

123. جواب دهری كه منكر الوهیت است و عالم را قدیم می گوید
123.1 دی، یكی میگفت: عالم حادث است	فانی است این چرخ و، حقش وارث است 
123.2 فلسفیی گفت: چون دانی حدوث؟	حادثیّ ابر چه داند غیوث ؟
123.3 ذره ای خود نیستی از انقلاب	تو چه میدانی حدوث آفتاب ؟
123.4 كرمكی، كاندر حدث باشد دفین	كی بداند آخر و بدو زمین ؟
123.5 این به تقلید از پدر بشنیده ای	از حماقت اندر آن پیچیده ای 
123.6 چیست برهان بر حدوث این؟ بگو	ور نه خامش كن، فزون گوئی مجو
123.7 گفت: دیدم اندر این بحر عمیق	بحث میكردند روزی دو فریق 
123.8 در جدال و در خصام و در ستوه	گشت هنگامه، بر آن دو كس گروه 
123.9 سوی آن هنگامه گشتم من روان	تا بیابم اطلاع از حالشان
123.10 من یکی از جمع هنگامه شدم	اطلاع از حال ایشان بستدم 
123.11 آن یكی میگفت: گردون فانی است	بی گمانی، این بنا را بانی است 
123.12 و آن دگر گفت: آن قدیم و بی كی است	نیستش بانی و یا، بانی وی است 
123.13 گفت: منكر گشته ای خلاق را	روز و شب آرنده و، رزاق را
123.14 گفت: بی برهان نخواهم من شنید	آنچه گولی، آن به تقلیدی گزید
123.15 هین بیاور حجت و برهان كه من	نشنوم بی حجت این را در زمن 
123.16 گفت: حجت در درون جانم است	در درون جان نهان برهانم است 
123.17 تو نمی بینی هلال از ضعف چشم	من همی بینم، مكن بر من تو خشم 
123.18 گفت وگو بسیار گشت و خلق گیج	در سر و پایان این چرخ بسیج 
123.19 گفت: یارا در درونم حجتیست	بر حدوث آسمانم آیتی است 
123.20 من یقین دانم، نشانش آن بود	مر یقین دان را، كه در آتش رود
123.21 در زبان می ناید آن حجت، بدان	همچو حال و سرّ  عشق  عاشقان 
123.22 نیست پیدا سرّ گفت و گوی من	جز كه زردی و نزاری، روی من 
123.23 اشك خون بر رخ روانه میرود	حجت حسن و جمالش میشود
123.24 گفت: من اینها ندانم حجتی	كه بود در پیش عامه آیتی 
123.25 * گر بیاری، من کنم آن را قبول	ورنه کوته کن سخن، با عرض و طول
123.26 گفت: چون قلبی و نقدی، دم زنند	كه تو قلبی، من نكویم ارجمند
123.27 هست آتش امتحان آخرین	كاندر آتش در فتند آن دو قرین 
123.28 عام و خاص از حالشان عالم شوند	از گمان و شك سوی ایقان روند
123.29 آب و آتش آمد ای جان، امتحان	نقد و قلبی را، كه آن باشد نهان 
123.30 تا من و تو هر دو در آتش رویم	حجت باقیّ حیرانان شویم 
123.31 یا من و تو هر دو در بحر اوفتیم	چون در  دعوی من و تو کوفتیم 
123.32 همچنان كردند و در آتش شدند	هر دو خود را بر تف آتش زدند
123.33 فلسفی را سوخت، خاکستر شد او	متقی را سوخت، تازه تر شد او
123.34 آن  خدا گوینده، مرد مدعی	رست و، سوزید اندر آتش آن دعی 
123.35 از مؤذن بشنو این اعلام را	كوری افزون، روان  خام را
123.36 كه نسوزیده ست این نام از اجل	كش مسمی صدر بودست و اجل 
123.37 * صد هزاران روح شد دل داده ای	در ره او سر به سر افتاده ای
123.38 * صد هزاران خلق اندر بادیه	سر چو گوئی، بی عصا و راویه
123.39 صد هزاران زین رهان، اندر قران	بر دریده پرده های منكران 
123.40 چون گرو بستند، غالب شد صواب	در دوام معجزات و در جواب 
123.41 فهم كردم، كان كه دم زد از سبق	در حدوث چرخ، پیروز است و حق 
123.42 حجت منكر هماره زرد رو	یك نشان بر صدق آن انكار كو ؟
123.43 یك مناره، در ثنای منكران	كو در این عالم؟ كه تا باشد نشان 
123.44 * سکۀ شاهان همی گردد دگر	سکۀ احمد ببین تا مستقر
123.45 منبری كو كه بر آن جا مخبری ؟	یاد آرد روزگار منكری 
123.46 روی دینار و درم از نامشان	تا قیامت میدهد از حق نشان 
123.47 بر رخ  سیم و زری اندر جهان	سکه ای بنما به نام منکران 
123.48 خود بگیر این معجزه چون آفتاب	صد زبان و، نام او "أمّ الكتاب" 
123.49 زهره نی كس را، كه یك حرفی از آن	یا بدزدد یا فزاید در بیان 
123.50 یار  غالب شو كه تا غالب شوی	یار مغلوبان مشو هین، ای غوی 
123.51 حجت منكر همین آمد كه من	غیر این ظاهر نمی بینم وطن 
123.52 هیچ نندیشد كه هر جا ظاهریست	آن ز حكمتهای پنهان، مخبری است 
123.53 فایدۀ هر ظاهری خود باطن است	همچو نفع اندر دواها كامن است 
123.54 این تفاوت حق نهاد اندر زمان	تا بدانند اهل عرفان در جهان
123.55 عمر کرکس سه هزار و پانصد است	مر کبوتر را چه باشد زآن به دست؟
123.56 می بمیرد از کبوتر صد هزار	مرگ کرکس را نبینند آشکار
123.57 جمله پندارند کرکس باقی است	نی غلط کردند، یک کس باقی است
123.58 چونکه ظاهر بین شدند از جهل خویش	می نبینند از عمی نه پس نه پیش
123.59 می نماند در جهان یک تار  مو	کل شیءٍ هالک الا وجه هو
123.60 * هر چه پیدا کرد، بهر معنئیست	باطنش بنگر، بر این ظاهر مأیست

124. تفسیر آیه کریمه كه "ما خلقْنا السّموات و الْأرْض و ما بینهما إلّا بالْحق" نیافریدمشان بهر همین كه شما می بینید بلكه بهر معنی و حكمت باقیه كه شما نمی بینید آن را
124.1 هیچ نقاشی نگارد زین  نقش؟	بی امید نفع، بهر عین  نقش ؟
124.2 بلكه بهر میهمانان و کهان	كه به  فرجه وارهند از اندهان 
124.3 شادی بچگان و یاد دوستان	دوستان  رفته را از نقش  آن 
124.4 هیچ كوزه گر  كند كوزه شتاب ؟	بهر عین كوزه، نی از بهر آب ؟
124.5 هیچ كاسه گر  كند كاسۀ تمام ؟	بهر عین كاسه، نی بهر طعام ؟
124.6 هیچ خطاطی نویسد خط به فن ؟	بهر عین خط، نه بهر خواندن ؟
124.7 نقش ظاهر، بهر نقش غایب است	و آن برای غائب دیگر ببست 
124.8 تا سوم چارم، دهم، بر می شمر	این فواید را، به مقدار نظر
124.9 همچو بازیهای شطرنج، ای پسر	فایدۀ هر لعب، در تالی نگر
124.10 این نهاده بهر آن لعب نهان	و آن برای آن و، آن بهر فلان 
124.11 همچنین می بین جهات اندر جهات	در پی هم، تا رسی در برد و مات 
124.12 اول از بهر دوم باشد، چنان	كه شدن بر پایه های نردبان 
124.13 و آن دوم بهر سوم میدان تمام	تا رسی تو پایه پایه تا به بام 
124.14 شهوت خوردن ز بهر آن منی	و آن منی از بهر نسل و روشنی 
124.15 كند بینش، می نبیند غیر این	عقل او بی سیر، چون نبت زمین 
124.16 نبت را چه خوانده، چه ناخوانده ای	هست پای او به گل درمانده ای 
124.17 گر سرش جنبد به سیر باد رو	تو به سر جنبانی اش غرّه مشو
124.18 آن سرش گوید: سمعنا ای صبا	پای او گوید عصینا خلنا
124.19 چون نداند سیر، میراند چو عام	بر توكل می نهد چون كور، گام 
124.20 بر توكل، تا چه آید در نبرد	چون توكل كردن اصحاب نرد
124.21 و آن نظرهایی كه آن افسرده نیست	جز رونده و جز درندۀ پرده نیست 
124.22 آنچه در ده سال خواهد آمدن	این زمان بیند به چشم خویشتن 
124.23 همچنین هر كس به اندازۀ نظر	غیب و مستقبل ببیند، خیر و شر
124.24 چون كه سدّ  پیش و، سدّ  پس نماند	شد گزاره چشم و، لوح غیب خواند
124.25 چون نظر پس كرد تا بدو وجود	آخر و آغاز  هستی رو نمود
124.26 بحث املاك زمین با كبریا	در خلیفه كردن بابای ما
124.27 چون نظر در پیش افكند، او بدید	آنچه خواهد بود تا محشر پدید
124.28 پس، ز پس می بیند او تا اصل  اصل	پیش می بیند عیان تا روز  فصل 
124.29 هر كسی ز اندازۀ روشن دلی	غیب را بیند به قدر صیقلی 
124.30 هر كه صیقل پیش كرد، او بیش دید	بیشتر آمد بر او صورت پدید
124.31 گر تو گوئی: كان صفا فضل  خداست	نیز این توفیق صیقل ز آن عطاست 
124.32 قدر همت باشد آن جهد و دعا	لیس للإنْسان  إلا ما سعی 
124.33 واهب همت، خداوند است و بس	همت شاهی ندارد هیچ خس 
124.34 نیست تخصیص خدا، كس را به كار	مانع طوع و مراد و اختیار
124.35 لیك چون رنجی دهد بد بخت را	او گریزاند به كفران رخت را
124.36 نیكبختی را، چو حق رنجی دهد	رخت را نزدیكتر وا مینهد
124.37 بد دلان از بیم جان در كارزار	كرده اسباب هزیمت اختیار
124.38 پر دلان در جنگ هم از بیم جان	حمله كرده سوی صف دشمنان 
124.39 رستمان را، ترس و غم وا پیش برد	هم ز ترس، آن بد دل، اندر خویش مرد
124.40 چون محك آمد، بلا و بیم جان	ز آن پدید آید شجاع از هر جبان 
124.41 * حاصل آن کز وسوسه هر سو گریخت	از قضا هم، در قضا باید گریخت

125. وحی كردن حقتعالی به موسی علیه السلام كه: ای موسی، من كه خالقم تو را دوست میدارم
125.1 گفت موسی را به وحی دل خدا	كای گـزیده، دوست میدارم تو را
125.2 گفت: چه خصلت بود ای ذو الكرم ؟	موجب آن، تا من آن افزون كنم 
125.3 گفت: چون طفلی، به پیش والده	وقت قهرش، دست هم در وی زده 
125.4 خود نداند كه جز او دیار هست	هم از او مخمور و، هم از اوست مست 
125.5 مادرش گر سیلیی بر وی زند	هم به مادر آید و بر وی تند
125.6 از كسی یاری نخواهد غیر او	اوست جمله شرّ او و خیر او
125.7 خاطر تو هم، ز ما، در خیر و شر	التفاتش نیست با جای دگر
125.8 غیر من پیشت چو سنگ است و كلوخ	گر صبی و، گر جوان و، گر شیوخ 
125.9 همچنانك "ایاك نعْبد" در حنین	در بلا، از غیر تو "لا نستعین" 
125.10 هست این "إیاك نعْبد" حصر را	در لغت، آن از پی نفی ریا
125.11 هست "إیاك نسْتعین" هم بهر حصر	حصر كرده استعانت را و قصر
125.12 كه عبادت مر تو را آریم و بس	طمع یاری هم، ز تو داریم و بس 

126. خشم كردن پادشاه بر ندیم و شفاعت كردن شفیع آن مغضوبٌ علیه را و از پادشاه درخواستن، و پادشاه شفاعت او قبول كردن، و رنجیدن ندیم از شفیع كه: چرا شفاعت كردی؟
126.1 پادشاهی بر ندیمی خشم كرد	خواست تا از وی بر آرد دود و گرد
126.2 كرد شه شمشیر بیرون از غلاف	تا زند بر وی جزای آن خلاف 
126.3 هیچ كس را زهره نی تا دم زند	یا شفیعی بر شفاعت بر تند
126.4 جز عماد الملك نامی، از خواص	در شفاعت مصطفی وارانه خاص 
126.5 بر جهید و زود در سجده فتاد	در زمان شه تیغ  قهر از كف نهاد
126.6 گفت: اگر دیو است، من بخشیدمش	ور بلیسی كرد، من پوشیدمش 
126.7 چونكه آمد پای تو اندر میان	راضیم، گر كرد مجرم صد زیان 
126.8 صد هزاران خشم را تانم شكست	كه تو را آن فضل و آن مقدار هست 
126.9 لابه ات را هیچ نتوانم شكست	زآنكه لابۀ تو، یقین لابۀ من است 
126.10 گر زمین و آسمان بر هم زدی	ز انتقام، این مرد بیرون نامدی 
126.11 ور شدی ذره به ذره لابه گر	او نبردی این زمان از تیغ سر
126.12 بر تو می ننهیم منّت، ای كریم	لیك شرح عزت توست، ای ندیم 
126.13 این نكردی تو، كه من كردم یقین	ای صفاتت در صفات ما دفین 
126.14 تو در این مستعملی، نی عاملی	زآنكه محمول منی، نی حاملی 
126.15 ما رمیت إذرمیت گشته ای	خویشتن در موج، چون كف هشته ای 
126.16 "لا" شدی، پهلوی "الا" خانه گیر	ای عجب! كه هم اسیری هم امیر
126.17 آنچه دادی، تو ندادی، شاه داد	اوست پس، الله اعلم بالرشاد
126.18 وآن ندیم رسته از زخم و بلا	زین شفیع آزرد و، برگشت از ولا
126.19 دوستی ببرید ز آن مخلص تمام	رو به حایط كرد، تا نارد سلام 
126.20 زآن شفیع خویشتن بیگانه شد	زین تعجب، خلق در افسانه شد
126.21 گر نه مجنون است، یاری چون برید ؟	از كسی كه جان  او را واخرید ؟
126.22 واخریدش آن دم از گردن زدن	خاك نعل  پاش بایستی شدن 
126.23 باژگونه رفت و، بیزاری گرفت	با چنین دل دار، كین داری گرفت 
126.24 پس ملامت كرد او را ناصحی	كاین جفا چون میكنی با مصلحی ؟ 
126.25 جان تو بخرید، آن دل دار  خاص	آن دم، از گردن زدن، كردت خلاص 
126.26 گر جفا كردی، نبایستی رمید	خاصه نیكی كرد آن یار حمید
126.27 گفت: بهر شاه مبذول است جان	او چرا آید شفیع اندر میان ؟
126.28 "لی مع الله" وقت بود آن دم مرا	"لا یسع فیه" نبی مجتبی 
126.29 من نخواهم رحمتی جز زخم شاه	من نخواهم غیر آن شه را پناه 
126.30 غیر شه را، بهر آن لا كرده ام	كه به سوی شه  تولا كرده ام 
126.31 گر ببرد او به قهر خود سرم	شاه بخشد شصت جان دیگرم 
126.32 كار من سربخشی و بی خویشی است	كار شاهنشاه ما سر بخشی است 
126.33 فخر آن سر، كه كف شاهش برد	ننگ آن سر كه به غیری سر برد
126.34 شب، كه شاه از قهر در قیرش كشید	ننگ دارد زو، هزاران روز  عید
126.35 خود طواف آنكه او شه بین بود	فوق قهر و لطف و كفر و دین بود
126.36 زآن نیامد یك عبارت در جهان	بس نهان است و، نهان است و، نهان 
126.37 زآنكه این اسما و الفاظ حمید	از گلابۀ آدمی آمد پدید
126.38 "علـم الاسما" بد آدم را امام	لیك نی اندر لباس عین و لام 
126.39 چون نهاد از آب و گل بر سر كلاه	گشت آن اسمای جانی رو سیاه 
126.40 كه نقاب حرف و دم در خود كشید	تا شود بر آب و گل معنی پدید
126.41 گر چه از خشم  شهم کرد او خلاص	لیک هم شه شد مرا حقا مناص
126.42 گر چه از یك وجه منطق كاشف است	لیك از ده وجه، پرده و مكنف است 
126.43 من خلیل وقتم و او جبرئیل	من نخواهم در بلا او را دلیل 

127. گفتن جبرئیل علیهما السلام مر خلیل علیه السلام را که "هل لك حاجة ؟" جوابش داد كه "اما الیك فلا"
127.1 او ادب ناموخت از جبریل راد	كه بپرسید از خلیل  حق مراد
127.2 كه مرادت هست تا یاری كنم ؟	ور نه بگریزم، سبكباری كنم 
127.3 گفت ابراهیم: نی، رو از میان	واسطه زحمت بود، بعد العیان 
127.4 بهر این دنیاست مرسل رابطه	مؤمنان را زآنكه هست او واسطه 
127.5 هر دل ار سامع بدی وحی نهان	حرف و صوتی كی بدی اندر جهان ؟
127.6 گر چه او محو حق است و بی سر است	لیك كار من از آن نازكتر است 
127.7 كردۀ او، كردۀ شاه است، لیك	پیش ضعفم بد نمایندست نیك 
127.8 آنچه عین لطف باشد بر عوام	قهر شد بر نازنینان  كرام 
127.9 بس بلا و رنج می باید كشید	عامه را، تا فرق را تانند دید
127.10 كاین حروف واسطه، ای یار  غار	پیش واصل، خار باشد، خار، خار
127.11 بس بلا و رنج بایست و وقوف	تا رهد آن روح صافی از حروف 
127.12 لیك بعضی زین بلا، کژتر شدند	باز بعضی صافی و برتر شدند
127.13 همچو آب نیل آمد این بلا	بر سعید آن آب و، خون بر اشقیا
127.14 هر كه پایان بین تر، او مسعود تر	جدتر او كارد، كه افزون برد بر
127.15 زآنكه داند كاین جهان كاشتن	هست بهر محشر و برداشتن 
127.16 هیچ عقدی بهر عین  خود نبود	بلكه از بهر مقام ربح و سود
127.17 هیچ نبود منكری، گر بنگری	منكری اش بهر عین منكری 
127.18 هیچ نبود پس چو بینی در جهان	منکری را، منکریش از بهر آن
127.19 بل برای قهر خصم، اندر حسد	یا فزونی جستن و، اظهار خود
127.20 و آن فزونی هم پی طمعی دگر	بی معانی چاشنی ندهد صور
127.21 ز آن همی پرسی: چرا این می كنی ؟	كه صور زیت است و، معنی روشنی 
127.22 ور نه این گفتن "چرا" از بهر چیست ؟	چونكه صورت بهر عین صورتیست 
127.23 این "چرا گفتن" سؤال از مقصد است	جز برای این، "چرا گفتن" بد است 
127.24 از چه رو فایده جوئی؟ ای امین	چون بود فایدۀ این، خود همین 
127.25 پس نقوش آسمان، و اهل زمین	نیست حكمت كه بود بهر همین 
127.26 گر حكیمی نیست، این ترتیب چیست ؟	ور حكیمی هست، چون فعلش تهیست ؟ 
127.27 كس نسازد نقش گرمابه و خضاب	جز پی قصد صواب و ناصواب 
127.28 * هر چه بینی در جهان از آیتی	هست بهر معنییّ و حکمتی

128. مطالبه كردن موسی علیه السلام از حضرت عزت كه "لم خلقت خلقا و اهلكتهم؟" و جواب آمدن از حضرت عزت
128.1 گفت موسی: ای خداوند حساب	نقش كردی، باز چون كردی خراب ؟ 
128.2 نرّ و ماده نقش كردی جان فزا	و آنگهان ویران كنی آنرا، چرا ؟
128.3 گفت حق: دانم كه این پرسش تو را	نیست از انكار و غفلت، و ز هوا
128.4 ور نه تأدیب و عتابت كردمی	بهر این پرسش تو را آزردمی 
128.5 لیك میخواهی كه در افعال ما	باز جوئی حكمت و سرّ  بقا
128.6 تا از آن واقف كنی مر عام را	پخته گردانی بدین هر خام را
128.7 قاصدا، سائل شدی در كاشفی	بهر  عامه، لیک تو ز آن واقفی 
128.8 زآنكه نیم علم آمد این سؤال	هر برونی را نباشد این مجال 
128.9 هم سؤال از علم خیزد، هم جواب	همچنان كه خار و  گل، از خاك و آب 
128.10 هم ضلال از علم خیزد، هم هدی	همچنان كه تلخ و شیرین از ندا
128.11 ز آشنایی خیزد این بغض و ولا	وز غذای خوش بود سقم و قوی 
128.12 مستفید اعجمی شد آن كلیم	تا عجمیان را كند زآن سرّ علیم 
128.13 ما هم از وی اعجمی سازیم خویش	پاسخش آریم چون بیگانه پیش 
128.14 خر فروشان خصم همدیگر شدند	تا كلید قفل آن عقد آمدند
128.15 پس بفرمودش خدا: ای ذو لباب	چون بپرسیدی، بیا بشنو جواب 
128.16 موسیا تخمی بكار اندر زمین	تا تو خود هم وادهی انصاف این 
128.17 چون كه موسی كشت و شد كشتش تمام	خوشه هایش یافت، خوبی و نظام 
128.18 داس بگرفت و مر آنها را برید	پس ندا از غیب در گوشش رسید
128.19 كه چرا كشتی كنی و پروری ؟	چون كمالی یافت آن را می بری ؟
128.20 گفت: یا رب، ز آن كنم ویران و پست	كه در اینجا دانه هست و كاه هست 
128.21 دانه لایق نیست در انبار كاه	كاه در انبار، گندم هم تباه 
128.22 نیست حكمت این دو را آمیختن	فرق، واجب می كند در بیختن 
128.23 گفت: این دانش ز كه آموختی ؟	نور این شمع از کجا افروختی ؟ 
128.24 گفت: تمییزم تو دادی، ای خدا	گفت: پس تمییز، چون نبود مرا ؟
128.25 در خلایق روحهای پاك هست	روحهای تیرۀ  گلناك هست 
128.26 این صدفها نیست در یك مرتبه	در یكی درّ است و در دیگر شبه 
128.27 واجب است اظهار این نیك و تباه	همچنانك اظهار گندمها ز كاه 
128.28 بهر اظهار است این خلق جهان	تا نماند گنج  حكمتها نهان 
128.29 "كنت كنزا" گفت "مخفیا" شنو	جوهر خود گم مكن، اظهار شو

129. بیان آنكه روح حیوانی و عقل جزوی و وهم و خیال بر مثال دوغند و روح وحیی كه باقی است در این دوغ همچو روغن پنهان است
129.1 جوهر صدقت خفی شد در دروغ	همچو طعم روغن اندر طعم دوغ 
129.2 آن دروغت این تن فانی بود	راستت آن جان ربانی بود
129.3 سالها این دوغ  تن، پیدا و فاش	روغن جان اندر او فانی و لاش 
129.4 تا فرستد حق رسولی، بنده ای	دوغ را در خمره جنباننده ای 
129.5 تا بجنباند به هنجار و به فن	تا بدانم من، كه پنهان بود، من 
129.6 یا كلام بنده ای كان جزو اوست	در رود در گوش آن كاو وحی جوست 
129.7 اذن مومن وحی ما را واعی است	آنچنان گوشی قرین داعی است 
129.8 آنچنان كه گوش  طفل، از گفت مام	پر شود، ناطق شود او در كلام 
129.9 ور نباشد طفل را گوش  رشد	گفت مادر نشنود، گنگی شود
129.10 دائما هر كرّ  اصلی گنگ بود	ناطق آن كس شد، كه از مادر شنود
129.11 وانكه گوشش كرّ و گنگ از آفتیست	* زآنکه در گوشش رسیده علتیست
129.12 او پذیرای دم و تعلیم نیست	* لاجرم مر نطق را تسلیم نیست
129.13 آنكه بی تعلیم بد ناطق، خداست	كه صفات او ز علتها جداست 
129.14 یا چو آدم كرده تلقینش خدا	بی حجاب مادر و دایه ورا
129.15 یا مسیحی كه به تعلیم ودود	در ولادت ناطق آمد در وجود
129.16 از برای دفع تهمت، در ولاد	كه نزاده ست از زنا و از فساد
129.17 جنبشی بایست اندر اجتهاد	تا كه دوغ، آن روغن از دل باز داد
129.18 روغن اندر دوغ باشد چون عدم	دوغ در هستی بر آورده علم 
129.19 آنكه هستت مینماید، هست پوست	وآنكه فانی مینماید، اصل اوست 
129.20 دوغ  روغن ناگرفته است و كهن	تا بنگزینی بنه خرجش مكن 
129.21 هین بگردانش به دانش دست دست	تا نماید آنچه پنهان كرده است 
129.22 زآنكه این فانی دلیل باقی است	لابۀ مستان دلیل ساقی است 
129.23 * روغن اندر دوغ پنهان میشود	هر چه میسازی تو اش، آن میشود

130. مثال دیگر هم در این معنی
130.1 هست بازیهای آن شیر علم	مخبری از بادهای مكتتم 
130.2 گر نبودی جنبش آن بادها	شیر مرده كی بجستی در هوا ؟
130.3 ز آن شناسی باد را، گر آن صباست	یا دبور است، این بیان آن خفاست 
130.4 این بدن مانند آن شیر علم	فكر می جنباند او را، دم به دم 
130.5 فكر، كان از مشرق آید، آن صباست	وآنكه از مغرب، دبور با وباست 
130.6 مشرق این باد فكرت دیگر است	مغرب این باد فكرت ز آن سر است 
130.7 خور، جماد است و، بود شرقش جماد	جان  جان  جان بود شرق فؤاد
130.8 شرق  خورشیدی كه شد باطن فروز	قشر و عكس آن بود خورشید روز
130.9 زآنكه چون مرده بود، تن بی لهب	پیش او، نه روز بنماید نه شب 
130.10 ور نباشد آن، چو این باشد تمام	بی شب و بی روز دارد انتظام 
130.11 همچنانكه چشم می بیند به خواب	بی مه و خورشید، ماه و آفتاب 
130.12 نوم ما، چون شد "اخ الموت"، ای فلان	زین برادر، آن برادر را بدان 
130.13 ور بگویندت كه: هست آن فرع این	مشنو آن را، ای مقلد، بی یقین 
130.14 می ببیند خواب جانت وصف حال	كه به بیداری نبینی بیست سال 
130.15 در پی تعبیر آن، تو عمرها	می دوی سوی شهان  با دها
130.16 كه: بگو این خواب را تعبیر چیست ؟	فرع گفتن این چنین سرّ را، سگیست 
130.17 خواب عام است این و، خود خواب خواص	باشد اصل اجتبا و اختصاص 
130.18 پیل باید تا چو خسبد اوستان	خواب بیند خطۀ هندوستان 
130.19 خر نبیند هیچ هندستان به خواب	خر ز هندستان نكردست اغتراب 
130.20 جان همچون پیل باید، نیك زفت	تا به خواب او هند تاند رفت، تفت 
130.21 ذكر هندستان كند پیل از طلب	پس مصور گردد آن ذكرش به شب 
130.22 "اذكروا الله"، كار هر اوباش نیست	"ارْجعی" بر پای هر قلاش نیست 
130.23 لیك تو آیس مشو، هم پیل باش	ور نه پیلی، در پی تبدیل باش 
130.24 كیمیا سازان  گردون را ببین	بشنو از میناگران هر دم طنین 
130.25 نقش بندانند در جو فلك	كارسازانند بهر لی و لك 
130.26 گر نبینی خلق مشكین جیب را	بنگر ای شب كور این آسیب را
130.27 هر دم آسیبیست بر ادراك تو	نبت نو نو رسته بین از خاك تو
130.28 زین سبب ادهم به ناگه دید خواب	بسط هندستان دل را بی حجاب 
130.29 لاجرم زنجیرها را بر درید	مملكت برهم زد و شد ناپدید
130.30 این نشان  دید هندستان بود	كه جهد از خواب و دیوانه شود
130.31 می فشاند خاك بر تدبیرها	میدراند حلقۀ زنجیرها
130.32 * ترک گیرد ملک دنیا سر به سر	جملگی بر هم زند بی درد سر
130.33 آنچنانكه گفت پیغمبر ز نور	كه نشانش آن بود اندر صدور
130.34 كه تجافی آرد از دار الغرور	هم انابت آرد از دار السرور
130.35 بهر شرح این حدیث مصطفی	داستانی بشنو ای یار صفا

131. حكایت آن پادشاه زاده كه پادشاهی حقیقی به وی روی نمود، یوْم یفرّ الْمرْء منْ أخیه و أمّه و أبیه نقد وقت او شد، پادشاهی این خاك تودۀ كودك طبعان كه قلعه گیری نام كنند، آن كودك كه چیره آید بر سر خاك توده بر آید و لاف زند كه قلعه مراست كودكان دیگر بر وی رشك برند كه التراب ربیع الصبیان، آن پادشاه زاده چو از قید رنگها برست گفت: من این خاكهای رنگین را همان خاك دون میگویم زر و اطلس و اكسون نمی گویم. من از این اكسون رستم و به یك سون جستم، و آتیناه الْحكْم صبیا ارشاد حق را مرور سالها حاجت نیست در قدرت كنْ فیكون هیچ كس سخن قابلیت نگوید
131.1 پادشاهی داشت یك برنا پسر	باطن و ظاهر مزیّن از هنر
131.2 خواب دید او، كان پسر ناگه بمرد	صافی عالم بر آن شه گشت درد
131.3 خشك شد از تاب آتش مشك او	كه نماند از تف آتش اشك او
131.4 آنچنان پر شد ز دود و درد شاه	كه نمی یابید در وی، آه، راه 
131.5 خواست مردن، قالبش بی كار شد	عمر مانده بود، شه بیدار شد
131.6 شادئی آمد ز بیداریش پیش	كه ندیده بود اندر عمر  خویش 
131.7 تا ز شادی خواست هم فانی شدن	بس مطوّق آمد این جان با بدن 
131.8 از دم غم می بمیرد این چراغ	و ز دم شادی بمیرد اینت لاغ 
131.9 در میان این دو مرگ او زنده است	این مطوق شكل جای خنده است 
131.10 شاه با خود گفت: شادی را سبب	غم شود حاصل، زهی کار  عجب 
131.11 این عجب یك چیز از یك روی مرگ	و آن ز یك روی دگر احیا و برگ 
131.12 آن یكی نسبت بدان حالت، هلاك	باز هم آن سوی دیگر امتساك 
131.13 شادی تن سوی دنیاوی كمال	سوی روز عاقبت نقص و زوال 
131.14 خنده را در خواب هم تعبیر خوان	گریه گوید با دریغ و آندهان 
131.15 گریه را در خواب شادی و فرح	هست در تعبیر، ای صاحب، مرح 
131.16 شاه اندیشید: كاین غم خود گذشت	لیك جان از جنس این بد ظن بگشت 
131.17 * ور رسد خاری چنین اندر قدم	كه رود  گل، یادگاری بایدم 
131.18 چشم زخمی زین مبادا که شود	یادگاری بایدم گر او رود
131.19 چون فنا را شد سبب بی منتها	پس كدامین راه را بندیم ما ؟
131.20 صد دریچه و در، سوی مرگ لدیغ	می كند اندر  گشادن، ژیغ ژیغ 
131.21 ژیغ ژیغ  تلخ آن درهای مرگ	نشنود گوش حریص، از حرص برگ 
131.22 از سوی تن، دردها بانگ در است	و ز سوی خصمان، جفا بانگ در است 
131.23 * جان من، بر خوان دمی فهرست طب	نار علتها نظر كن ملتهب 
131.24 هین برو برخوان کتاب طب را	تا شمار ریگ بینی رنجها
131.25 ز آن همه بر من در این خانه ره است	هر دو گامی پر ز كژدمها چه است 
131.26 باد تند است و چراغم ابتری	زو بگیرانم چراغ دیگری 
131.27 تا بود كز هر دو یك وافی شود	گر به بادی، آن چراغ از جا رود
131.28 همچو عارف، كو از این ناقص چراغ	شمع  دل افروخت از بهر فراغ 
131.29 تا كه روزی كاین بمیرد ناگهان	پیش چشم خود نهد او شمع جان 
131.30 او نكرد این فهم، پس داد از غرر	شمع فانی را به فانیی دگر
131.31 چاره اندیشید لیکن، چاره نی	گفت با خود: نیست بیرون رفتنی

132. عروس آوردن پادشاه فرزند خود را از خوف انقطاع نسل
132.1 پس عروسی خواست باید بهر او	تا نماید زین تزوّج نسل او
132.2 * گر رود سوی فنا این باز، باز	فرخ او گردد ز بعد باز، باز
132.3 صورت این باز، گر ز ینجا رود	معنی او در ولد باقی بود
132.4 بهر این فرمود آن شاه نبیه	مصطفی كه: الولد سرّ ابیه 
132.5 بهر این معنی همه خلق ای پدر	می بیاموزند طفلان را هنر 
132.6 تا بماند آن معانی در جهان	چون شود آن قالب ایشان نهان 
132.7 حق به حكمت حرصشان دادست و جد	بهر رشد هر صغیر مستعد
132.8 من هم از بهر دوام نسل خویش	جفت خواهم پور خود را، خوب كیش 
132.9 دختری خواهم ز نسل صالحی	نی ز نسل پادشاهی، طالحی 
132.10 شاه، خود آن صالح است، آزاده اوست	نی اسیر حرص فرج است و گلوست 
132.11 مر اسیران را لقب كردند شاه	عكس، چون كافور، نام آن سیاه 
132.12 شد مفازه بادیۀ خون خواره، نام	نیك بخت، آن پیس را كردند عام 
132.13 بر اسیر شهوت حرص و امل	بر نوشته میر، یا صدر اجل 
132.14 آن اسیران اجل را عام داد	نام، امیران اجل، اندر بلاد
132.15 صدر خواندندش، كه در صفّ  نعال	جان او بسته است، یعنی جاه و مال 

133. اختیار كردن پادشاه دختر درویش زاهدی را از جهت پسر و اعتراض كردن اهل پرده و ننگ داشتن ایشان از پیوندی درویش
133.1 شاه چون با زاهدی خویشی گزید	این خبر در گوش خاتونان رسید
133.2 مادر شهزاده گفت از نقص عقل:	شرط "كفویّت" بود در عقل و نقل 
133.3 تو ز  شح و بخل خواهی و ز دها	تا ببندی پوز ما را بر گدا
133.4 گفت: صالح را گدا گفتن خطاست	كاو "غنی القلب" از داد خداست 
133.5 در قناعت میگریزد از  تقی 	نه از لئیمی و كسل، همچون گدا
133.6 قلتی كان از قناعت وز  تقاست	آن ز فقر و  قلت دونان جداست 
133.7 حبّه ای آن گر بیابد، سر نهد	وین ز گنج زر به همت میجهد
133.8 شه كه او از حرص، قصد هر حرام	میكند، او را گدا گوید همام 
133.9 گفت: كو شهر و قلاع، او را جهیز ؟	یا نثار گوهر و دینار نیز ؟
133.10 گفت: رو، هر كاو غم دین بر گزید	باقی غمها خدا از وی برید
133.11 غالب آمد شاه و دادش دختری	از نژاد صالحی خوش جوهری 
133.12 در ملاحت خود نظیر خود نداشت	چهره اش تابان تر از خورشید چاشت 
133.13 حسن دختر این، خصالش آنچنان	كز نكوئی می نگنجد در بیان 
133.14 صید دین كن تا رسد اندر تبع	حسن و مال و جاه و بخت منتفع 
133.15 آخرت، قطار اشتر دان عمو	در تبع دنیاش همچون پشك و مو
133.16 پشم بگزینی، شتر نبود تو را	ور بود اشتر، چه قیمت پشم را
133.17 چون بر آمد این نكاح آن شاه را	با نژاد صالحان و اولیا
133.18 از قضا كمپیرك جادو كه بود	عاشق شهزادۀ با حسن و جود
133.19 جادوئی كردش عجوز كابلی	كه برد ز آن رشك، سحر بابلی 
133.20 شه بچه شد عاشق كمپیر زشت	تا عروس و آن عروسی را بهشت 
133.21 یك سیه رو، دیو كابولی زنی	گشت بر شهزاده ناگه رهزنی 
133.22 * زآن سیه روی خبیث نابکار	گشت آن شهزاده مدهوش و نزار
133.23 این نود ساله عجوز گنده پیر	نه خرد هشت آن پسر را و نه ضمیر
133.24 تا به سالی بود شهزاده اسیر	بوسه جایش، نعل كفش گنده پیر
133.25 صحبت كمپیر او را میدرود	تا ز كاهش، نیم جانی مانده بود
133.26 دیگران از ضعف وی، با درد سر	او ز سكر  سحر، از خود بی خبر
133.27 این جهان بر شاه چون زندان شده	وین پسر بر گریه شان خندان شده 
133.28 شاه بس بیچاره شد در برد و مات	روز و شب میكرد قربان و زكات 
133.29 زآنكه هر چاره كه میكرد آن پدر	عشق كمپیرك همی شد بیشتر
133.30 پس یقین گشتش كه مطلق، آن سریست	چاره او را بعد از این لابه گریست 
133.31 سجده می كرد او كه: فرمانت رواست	غیر حق، بر ملك حق، فرمان كه راست ؟
133.32 لیك این مسكین همی سوزد چو عود	دست گیرش ای رحیم و ای ودود

134. مستجاب شدن دعای پادشاه در خلاص پسرش از جادوی كابلی
134.1 تا ز یارب یارب و، افغان  شاه	ساحری استاد پیش آمد ز راه 
134.2 کاو شنیده بود از دور این خبر	كه اسیر پیر زن گشت آن پسر
134.3 كان عجوزه بود اندر جادوئی	بی نظیر و ایمن از مثل و دوئی 
134.4 دست بر بالای دست است ای فتی	در فن و در زور، تا ذات خدا
134.5 منتهای دستها دست خداست	بحر، بی شك منتهای جویهاست 
134.6 هم از او گیرند مایه ابرها	هم بدو باشد نهایت سیل را
134.7 گفت شاهش: كاین پسر از دست رفت	گفت: اینك آمدم درمان  زفت 
134.8 نیست همتا زال را زین ساحران	جز من داهی رسیده ز آن كران 
134.9 چون كف موسی به امر كردگار	نك بر آرم من ز سحر او دمار
134.10 كه مرا این علم آمد زآن طرف	نی ز شاگردی  سحر مستخف 
134.11 آمدم تا بر گشایم سحر او	تا نماند شاهزاده زرد رو
134.12 سوی گورستان برو، وقت سحور	پهلوی دیوار هست اسپید گور
134.13 سوی قبله، باز كاو آن گور را	تا ببینی قدرت و صنع خدا
134.14 بس دراز است این حكایت، تو ملول	زبده را گویم، رها كردم فضول 
134.15 * سوی گورستان برفت آن شاه زود	گور را آن شاه، آن دم برگشود
134.16 * جادوئیها دید پنهان اندر او	صد گره بر بسته بر یکتار مو
134.17 آن گرههای گران را بر گشاد	پس ز محنت پور شه را راه داد
134.18 آن پسر با خویش آمد، شد دوان	سوی تخت شاه، با صد امتحان 
134.19 سجده كرد و بر زمین میزد ذقن	در بغل كرده پسر تیغ و كفن 
134.20 شاه آئین بست و اهل شهر شاد	و آن عروس  ناامید بی مراد
134.21 عالم از سر زنده گشت و پر فروز	ای عجب آن روز روز، امروز روز
134.22 یك عروسی كرد شاه او را چنان	كه جلاب و قند بد پیش سگان 
134.23 جادوی كمپیر، از غصه بمرد	روی و خوی زشت با مالك سپرد
134.24 شاهزاده در تعجب مانده بود	كز من او عقل و بصر چون در ربود ؟
134.25 نو عروسی دید همچون ماه حسن	كه همی زد بر ملیحان راه حسن 
134.26 گشت بیهوش و به رو اندر فتاد	تا سه روز از جسم او گم شد فؤاد
134.27 سه شبان روز، او ز خود بی هوش گشت	تا كه خلق از غشّ او پر جوش گشت 
134.28 از گلاب و از علاج آمد بخود	اندك اندك فهم گشتش نیك و بد
134.29 بعد سالی گفت شاهش در سخن	وز مزح یاد آر آن یار كهن 
134.30 یاد آور ز آن ضجیع و ز آن فراش	تا بدین حد بی وفا و مر مباش 
134.31 گفت: رو، من یافتم دار السرور	وارهیدم از چه دار الغرور
134.32 همچنان باشد، چو مومن راه یافت	سوی نور حق، ز ظلمت روی تافت
134.33 * مخلص  این قسه برگفتم تمام	تا بدانی مقصد خود، والسلام 

135. در بیان آنكه شهزاده، آدمی بچه است و خلیفۀ خداست پدرش، آدم صفی خلیفۀ حق مسجود ملایك، و آن كمپیر كابلی دنیاست كه آدمی بچه را از پدر ببرید به سحر، و انبیا و اولیا آن طبیب تدارك كننده اند
135.1 ای برادر دان كه شه زاده توی	بهر راه راست آماده توئی 
135.2 كابلی، ساحرۀ دنیاست، كاو	كرده مردان را اسیر رنگ و بو
135.3 چون در افكندت در این آلوده روذ	دم به دم میخوان و می دم، قلْ أعوذ
135.4 تا رهی زین جادوئی و این قلق	استعاذت خواه از رب الفلق 
135.5 ز آن نبی دنیات را سحّاره خواند	كاو به افسون، خلق را در چه نشاند
135.6 هین فسون گرم دارد گنده پیر	كرده شاهان را دم  گرمش اسیر
135.7 در درون سینه نفّاثات اوست	عقده های سحر را اثبات اوست 
135.8 ساحرۀ دنیا قوی دانا زنیست	حلّ سحر او به پای عامه نیست 
135.9 ور گشادی عقد او را عقلها	انبیا را كی فرستادی خدا ؟
135.10 هین طلب كن خوش دمی، عقده گشا	راز دان  "یفْعل الله ما یشاء"
135.11 همچو ماهی بسته استت او به شست	شاه زاده ماند سالی و تو شصت 
135.12 شصت سال از شست او در محنتی	نی خوشی نی بر طریق سنتی 
135.13 فاسقی بد بخت، نی دنیات خوب	نی رهیده از وبال و از ذنوب 
135.14 نفخ او این عقده ها را سخت كرد	پس طلب كن نفخۀ خلاق فرد
135.15 تا نفخْت فیه منْ روحی، تو را	وا رهاند زین و گوید: برتر آ
135.16 جز به نفخ حق نسوزد نفخ سحر	نفخ قهر است این و، آن دم نفخ مهر
135.17 رحمت او سابق است از قهر او	سابقی خواهی، برو سابق بجو
135.18 تا رسی اندر نفوس زوّجت	كای شه مسحور اینک مخرجت 
135.19 با وجود زال ناید آن حلال	در شبیكه و در بر آن پر دلال 
135.20 نی بگفتست آن سراج امتان ؟	این جهان و آن جهان را ضرّتان 
135.21 پس وصال این، فراق آن بود	صحت این تن، سقام جان بود
135.22 سخت می آید فراق این ممر	پس فراق آن مقر دان سخت تر
135.23 چون فراق نقش سخت است، ای جوان	فرقت نقاش صد چندان بدان
135.24 ای كه صبرت نیست از دنیای دون	صبر چون داری ز حق، ای دوست، چون ؟
135.25 چون كه صبرت نیست زین آب سیاه	چون صبوری داری از چشمۀ اله ؟
135.26 چونكه بی این شرب، كم داری سكون	چون ز ابر آری جدا، و ز یشربون ؟
135.27 گر ببینی یك نفس حسن ودود	اندر آتش افكنی جان و وجود
135.28 جیفه بینی بعد از آن، این شرب را	چون ببینی كرّ و فرّ  قرب را
135.29 همچو شهزاده رسی در یار خویش	پس برون آری ز پا، تو خار خویش 
135.30 جهد كن در بیخودی، خود را بیاب	زودتر، والله اعلم بالصواب 
135.31 هر زمانی هین مشو با خویش جفت	هر زمان، چون خر، در آب و گل میفت 
135.32 از قصور چشم باشد آن عثار	كه نبیند شیب و بالا  را چهار
135.33 بوی پیراهان یوسف كن سند	زآنكه بویش چشم روشن می كند
135.34 صورت پنهان آن نور جبین	كرده چشم انبیا را دور بین 
135.35 نور  آن رخسار برهاند ز نار	هین مشو قانع به نور مستعار
135.36 چشم را این نور، حالی بین كند	جسم و عقل و روح را گرگین كند
135.37 صورتش نور است و در تحقیق نار	گر ضیا خواهی، دو دست از وی بدار
135.38 دم به دم در رو فتد هر جا رود	دیده و جانی كه حالی بین بود
135.39 دور بیند، دور بین بی هنر	همچنانكه دور دیدن خواب در
135.40 خفته باشی بر لب جو خشك لب	میدوی سوی سراب اندر طلب 
135.41 دور می بینی سراب و میدوی	عاشق آن بینش خود میشوی 
135.42 میزنی در خواب با یاران تو لاف	كه منم بینا دل و پرده شكاف 
135.43 نك بدان سو آب دیدم، هین شتاب	تا رویم آنجا و، آن باشد سراب 
135.44 هر قدم زین آب تازی دورتر	دو دوان سوی سراب با غرر
135.45 عین آن عزمت، حجاب این شده	كه به تو پیوسته است و آمده 
135.46 بس كسا عزمی به جائی می كند	از مقامی كان غرض در وی بود
135.47 دید و لاف خفته می ناید بكار	جز خیالی نیست، دست از وی بدار
135.48 خوابناكی، لیك هم بر راه خسب	الله الله، بر ره الله خسب 
135.49 تا بود كه سالكی برتو زند	از خیالات نعاست بر كند
135.50 خفته را گر فكر گردد همچو موی	او از آن دقت نیابد راه كوی 
135.51 فكر خفته، گر دو تا و، گر سه تاست	هم خطا، اندر خطا، اندر خطاست 
135.52 * ورچه چشمش تیز بین و با ضیاست	هم هبا اندر هبا اندر هباست
135.53 موج بر وی میزند بی احتراز	خفته پویان در بیابان دراز
135.54 خفته می بیند عطشهای شدید	آب اقرب منه منْ حبْل الورید

136. حكایت آن زاهد كه در سال قحط خندان و شاد بود با مفلسی و بسیاری عیال و خلق می مردند از گرسنگی گفتندش: چه هنگام شادی است؟ كه هنگام صد تعزیت است. گفت: مرا باری نیست
136.1 همچنان كان زاهد اندر سال قحط	بود او خندان و، گریان جمله رهط
136.2 پس بگفتندش: چه جای خنده است ؟	قحط بیخ مومنان بر كنده است 
136.3 رحمت از ما، چشم خود بر دوختست	ز آفتاب تیز، صحرا سوختست 
136.4 كشت و باغ و رز سیه استاده است	در زمین  نم نیست، نی بالا نه پست 
136.5 خلق می میرند زین قحط و عذاب	ده ده و صد صد، چو ماهی دور از آب 
136.6 بر مسلمانان نمی آری تو رحم ؟	مومنان خویشند و یك تن، شحم و لحم 
136.7 رنج یك جزوی ز تن، رنج همه ست	گر دم صلح است، یا خود ملحمه ست 
136.8 گفت: در چشم شما قحط است این	پیش چشمم چون بهشت است این زمین 
136.9 من همی بینم به هر دشت و مكان	خوشه ها انبه رسیده تا میان 
136.10 خوشه ها در موج از باد صبا	بر بیابان سبزتر از گندنا
136.11 ز آزمون، من دست بروی میزنم	دست و چشم خویش را چون بر كنم ؟
136.12 یار فرعون تنید، ای قوم دون	زین نماید مر شما را نیل خون 
136.13 یار موسیّ خرد گردید زود	تا نماند خون و، بینید آب رود
136.14 از پدر بر تو جفائی چون رود	آن پدر در چشم تو سگ میشود
136.15 آن پدر سگ نیست، تاثیر جفاست	كه چنان رحمت نظر را سگ نماست 
136.16 گرگ می دیدند یوسف را به چشم	چونكه اخوان را حسودی بود و خشم 
136.17 با پدر چون صلح كردی، خشم رفت	آن سگی شد، گشت بابا یار  تفت 

137. بیان آنكه مجموع عالم صورت عقل كل است، چون با عقل كل به كژ روی جفا كردی و صورت عالم تو را غم فزاید اغلب احوال، چنانكه دل با پدر بد كردی صورت پدر تو را غم فزاید و نتوانی رویش را دیدن اگر چه پیش از آن نور دیده بوده باشد و راحت جان
137.1 كل عالم صورت عقل  كل است	كاوست بابای هر آنك اهل  قل است 
137.2 چون كسی با عقل كل كفران فزود	صورت  كل پیش او هم سگ نمود
137.3 صلح كن با این پدر عاقی بهل	تا كه فرش زر نماید آب و گل 
137.4 پس قیامت نقد حال تو بود	پیش تو چرخ و زمین مبدل شود
137.5 من كه صلحم دائما با این پدر	این جهان چون جنت استم در نظر
137.6 هر زمان نو صورتی و نو جمال	تا ز نو دیدن فرو میرد ملال 
137.7 من همی بینم جهان را پر نعیم	آبها از چشمه ها جوشان مقیم 
137.8 بانگ آبش میرسد در گوش من	مست می گردد ضمیر و هوش من 
137.9 شاخه ها رقصان شده چون ماهیان	برگها كف زن مثال مطربان 
137.10 برق آیینه ست لامع از نمد	گر نماید آینه تا چون بود ؟
137.11 از هزاران من نمی گویم یكی	زآنكه آگنده ست هر گوش از شكی 
137.12 پیش  وهم، این گفت، مژده دادن است	عقل گوید: مژده چه؟ نقد من است 

138. قصۀ فرزندان  عزیر علیه السلام كه از پدر احوال پدر می پرسیدند، گفت: آری از عقب من میآید. بعضی که شناختندش بیهوش شدند بعضی نشناختند می گفتند: خود مژده داد این بیهوش چیست؟
138.1 همچو پوران عزیر اندر گذر	آمده، پرسان ز احوال پدر
138.2 گشته ایشان پیر و باباشان جوان	پس پدرشان پیش آمد ناگهان 
138.3 پس بپرسیدند از او: كای رهگذر	از عزیر ما عجب داری خبر ؟
138.4 كه كسی مان گفت كه: امروز آن سند	بعد نومیدی ز بیرون می رسد
138.5 گفت: آری بعد من خواهد رسید	آن یكی خوش شد، چو این مژده شنید
138.6 بانگ میزد: كای مبشر باش شاد	و آن دگر بشناخت، بی هوش اوفتاد
138.7 كه چه جای مژده است، ای خیره  سر	كه در افتادیم در كان  شكر
138.8 وهم را مژده ست و، پیش عقل نقد	زآنكه چشم  وهم شد محجوب فقد
138.9 كافران را درد و مؤمن را بشیر	لیك نقد حال در چشم بصیر
138.10 زآنكه عاشق در دم نقد است مست	لاجرم از كفر و ایمان برتر است 
138.11 كفر و ایمان، هر دو خود دربان  اوست	كاوست مغز و، كفر و دین او را دو پوست 
138.12 كفر، قشر خشك رو بر تافته	باز ایمان، قشر لذت یافته 
138.13 قشرهای خشك را جا آتش است	قشر  پیوسته به مغز  جان خوش است 
138.14 مغز خود از مرتبۀ خوش برتر است	برتر است از خوش كه لذت گستر است 
138.15 این سخن پایان ندارد باز گرد	تا بر آرد موسی ام از بحر گرد
138.16 در خور عقل عوام این گفته شد	از سخن، باقی آن بنهفته شد
138.17 زرّ عقلت ریزه است ای متهم	بر قراضه مهر سكه چون نهم ؟
138.18 عقل تو قسمت شده بر صد مهم	بر هزاران آرزو و طمّ و رم 
138.19 جمع باید كرد اجزا را به عشق	تا شوی خوش چون سمرقند و دمشق 
138.20 جو جوی چون جمع گردی ز اشتباه	پس توان زد بر تو سكۀ پادشاه 
138.21 ور ز مثقالی شوی افزون، تو خام	از تو سازد شه یكی زرینه جام 
138.22 پس بر او هم نام و هم القاب شاه	باشد و هم صورتش، ای وصل خواه 
138.23 تا كه معشوقت بود هم نان هم آب	هم چراغ و شاهد و نقل و شراب 
138.24 جمع كن خود را، جماعت رحمت است	تا توانم با تو گفتن آن چه هست 
138.25 زآنكه گفتن از برای یاوریست	جان شرك از یاوری حق بریست 
138.26 جان  قسمت گشته بر حشو فلك	در میان شصت سودا مشترك 
138.27 پس خموشی به دهد او را ثبوت	پس جواب احمقان آمد سكوت 
138.28 این همی دانم، ولی مستی تن	می گشاید بی مراد من دهن 
138.29 آنچنان كز عطسه و از خامیاز	این دهان گردد به ناخواه تو باز

139. تفسیر این حدیث كه "انی لاستغفر الله ربی فی كلّ یوم ٍ سبعین مرة "
139.1 همچو پیغمبر ز گفتن وز نثار	توبه آرم روز، من هفتاد بار
139.2 لیك آن مستی شود توبه شكن	منسی است این مستی تن جامه كن 
139.3 حكمت اظهار تاریخ دراز	مستئی انداخت بر دانای راز
139.4 راز پنهان را چنین طبل و علم	آب جوشان گشته از جفّ القلم 
139.5 رحمت بی حد روانه هر زمان	خفته اید از درك آن، ای مردمان 
139.6 جامۀ خفته خورد از جوی آب	خفته اندر آب، جویای سراب 
139.7 میدود كانجای بوی آب هست	زین تفكر راه را بر خویش بست 
139.8 * چونکه آن جا گفت، ز اینجا دور شد	بر خیالی او ز حق مهجور شد
139.9 * دوربینانند و بس خفته روان	رحمتی آریدشان ای رهروان 
139.10 * من ندیدم تشنگی خواب آورد	خواب آرد تشنگیّ بی خرد

140. بیان آنكه عقل جزوی تا به گور بیش نبیند و در باقی مقلد انبیا و اولیاست
140.1 خود خرد آن است كاو از حق چرید	نی خرد كانرا عطارد آورید
140.2 پیش بینیّ خرد تا گور بود	و آن  صاحب دل به نفخ صور بود
140.3 این خرد از خاک  گوری نگذرد	وین قدم عرصۀ عجائب نسپرد
140.4 زین قدم، وین عقل، رو بیزار شو	چشم غیبی جوی و برخوردار شو
140.5 همچو موسی نور كی یابد ز جیب ؟	سخرۀ استاد و شاگرد كتیب 
140.6 زین نظر، وین عقل ناید جز دوار	پس نظر بگذار و بگزین انتظار
140.7 از سخن گوئی مجوئید ارتفاع	منتظر را به ز گفتن، استماع 
140.8 منصب تعلیم، نوعی شهوت است	هر خیال شهوتی، در ره  بت است 
140.9 گر به فضلش پی ببردی هر فضول	كی فرستادی خدا چندین رسول ؟
140.10 عقل جزوی، همچو برق است و درخش	در درخشی كی توان شد سوی وخش ؟
140.11 نیست نور  برق بهر رهبری	بلكه امر است ابر را كه: می گری 
140.12 برق  عقل ما برای گریه است	تا بگرید نیستی، در شوق  هست 
140.13 عقل  كودك گفت: بر كتاب تن	لیك نتواند بخود آموختن 
140.14 عقل رنجور آردش سوی طبیب	لیك نبود در دوا عقلش مصیب 
140.15 نك شیاطین سوی گردون میشدند	گوش بر اسرار بالا میزدند
140.16 می ربودند اندكی ز آن رازها	تا  شهب میراندشان زود از سما
140.17 كه: روید آنجا، رسولی آمده ست	هر چه میخواهید، از او آید به دست 
140.18 گر همی جوئید درّ بی بها	ادخلوا الابیات من ابوابها
140.19 میزن آن حلقۀ در و، بر باب ایست	کز سوی بام  فلكتان راه نیست 
140.20 نیست حاجت تان بدین راه  دراز	خاكئی را داده ایم اسرار  راز
140.21 پیش او آئید، اگر خائن نه اید	نیشكر گردید از او، گر چه نئید
140.22 سبزه رویاند ز خاكت، آن دلیل	نیست كم از سمّ  اسب  جبرئیل 
140.23 سبزه گردی، تازه گردی در نوی	گر تو خاك اسب جبریلی شوی 
140.24 سبزه ای جان بخش، كان را سامری	كرد در گوساله، تا شد گوهری 
140.25 جان گرفت و بانگ زد ز آن سبزه او	آن چنان بانگی كه شد فتنۀ عدو
140.26 گر امین آئید سوی اهل راز	وارهید از سر كله، مانند باز
140.27 سر كلاه  چشم بند  گوش بند	كه از او باز است مسكین و نژند
140.28 ز آن  كله بر چشم  باز اول شده ست	كه همه میلش سوی جنس  خود است 
140.29 چون برید از جنس و با شه گشت یار	بر گشاید چشم او را  باز دار
140.30 راند دیوان را حق از مرصاد خویش	عقل جزوی را ز استبداد خویش 
140.31 كه: سری كم كن، نه ای تو مستبد	بلكه شاگرد ولیّ  مستعد
140.32 رو، بر دل رو كه تو جزو دلی	هین كه بندۀ پادشاه عادلی 
140.33 بندگی او به از سلطانی است	كه "أنا خیرٌ " ،  دم  شیطانی است 
140.34 فرق بین و، بر گزین تو، ای حبیس	بندگی آدم، از كبر بلیس 
140.35 گفت، آنكه هست خورشید  ره او	حرف طوبی هر كه ذلت نفسه 
140.36 سایۀ طوبی ببین و خوش بخسب	سر بنه در سایه، بی سركش بخسب 
140.37 ظلّ "ذلت نفسه" خوش مضجعی ست	مستعدّان صفا را مهجعی است 
140.38 گر از این سایه روی سوی منی	زود طاغی گردی و، ره گم كنی 

141. بیان آیه کریمه "یا أیها الّذین آمنوا، لا تقدّموا بین یدی الله و رسوله صلی الله علیه و آله
چون نبی نیستی، ز امّت باش --- چون كه سلطان نه ای، رعیت باش 
پس رو خاموشان خامش باش --- و از خودی رای زحمتی متراش
141.1 پس برو خاموش باش از انقیاد	زیر سایۀ شیخ و امر اوستاد
141.2 * پس رو و، صامت شو و، خاموش باش	از وجود خویش والی کم تراش
141.3 ورنه، گرچه مستعد و قابلی	مسخ گردی تو، ز لاف كاملی 
141.4 هم ز استعداد وا مانی اگر	سركشی ز استاد  راد با خبر
141.5 صبر كن در موزه دوزی و بسوز	ور شوی بی صبر، مانی پاره دوز
141.6 كهنه دوزان، گر بدیشان صبر و حلم	جمله نو دوزان شدندی هم به علم 
141.7 بس بكوشیّ و، به آخر از كلال	خود به خود گوئی که: "العقل عقال" 
141.8 همچو آن مرد مفلسف روز  مرگ	عقل را میدید بس بی بال و برگ 
141.9 بی غرض می كرد آن دم اعتراف	كز ذكاوت، راندیْم، اسب از گزاف 
141.10 از غروری سر كشیدیم از رجال	آ  شنا كردیم در بحر  خیال 
141.11 آ  شنا هیچ است اندر بحر روح	نیست اینجا چاره جز كشتی نوح 
141.12 کاشکی کاو آ  شنا ناموختی	تا طمع در نوح و کشتی دوختی
141.13 این چنین فرمود آن شاه   رسل	كه: منم كشتی در این دریای  كل 
141.14 یا كسی كاو در بصیرتهای من	شد خلیفۀ راستین بر جای من 
141.15 كشتی نوحیم در دریا، كه تا	رو نگردانی ز كشتی ای فتی 
141.16 همچو كنعان، سوی هر كوهی مرو	از نبی "لا عاصم الیوْم " شنو
141.17 می نماید پست این كشتی ز بند	می نماید كوه فكرت، بس بلند
141.18 پست منگر، هان و هان، این پست را	بنگر آن فضل  خدا پیوست را
141.19 در بلندی  كوه  فكرت كم نگر	كه یكی موجش كند زیر و زبر
141.20 گر تو كنعانی، نداری باورم	گر دو صد چندین نصیحت پرورم 
141.21 گوش كنعان كی پذیرد این كلام ؟	كه بر او مهر خدای است و ختام 
141.22 كی گذارد موعظه بر مهر حق ؟	كی بگرداند حدث حكم سبق ؟
141.23 لیك میگویم حدیث خوش پیی	بر امید آنكه تو كنعان نه ای 
141.24 آخر، این اقرار خواهی كرد، هین	هم ز اول، روز آخر را ببین 
141.25 می توانی دید آخر را، مكن	چشم آخر بینت را كور و كهن 
141.26 هر كه آخر بین بود مسعود وار	نبودش هر دم به ره رفتن عثار
141.27 گر نخواهی هر دمی این خفت و خیز	كن ز خاك پای مردی، چشم تیز
141.28 كحل دیده ساز، خاك پاش را	تا بیندازی سر  اوباش را
141.29 كه از این شاگردی و زین افتقار	سوزنی باشی، شوی تو ذو الفقار
141.30 سرمه كن تو، خاك این بگزیده را	هم بسوزد، هم بسازد دیده را
141.31 * چشم روشن کن ز خاک اولیا	تا ببینی ز ابتدا تا انتها

142. قصۀ شكایت استر با شتر كه: من بسیار در رو می افتم در راه رفتن و تو كم در روی می آئی، حکمت این چیست؟، و جواب گفتن  شتر او را
142.1 چشم اشتر ز آن بود بس نور بار	كاو خورد از بهر نور  چشم، خار
142.2 * خار خور، تا  گل برویاند تو را	چشم تو روشن شود، جان با صفا
142.3 * خار را از چشم دل گر برکنی	چشم جان را حق ببخشد روشنی
142.4 گفت روزی استری با اشتری	چونكه با او جمع شد در آخوری 
142.5 * گفت: من بسیار می افتم به رو	در گریوه و راه و، در بازار و كو
142.6 کز چه در رو می فتم بسیار من؟	در ره هموار و ناهموار، من ؟
142.7 خاصه از بالای  كه، تا زیر كوه	در سر آیم، هر زمانی از شكوه 
142.8 كم همی افتی تو در رو، بهر چیست ؟	یا مگر خود جان پاكت دولتیست 
142.9 در سر آیم هر دم و زانو زنم	پوز و زانو ز آن خطا پر خون كنم 
142.10 كژ شود پالان و رختم بر سرم	و ز مكاری هر زمان زخمی خورم 
142.11 همچو كم عقلی، كه از عقل  تباه	بشكند توبه به هر دم، در گناه 
142.12 سخرۀ ابلیس گردد در زمن	از ضعیفی رای، آن توبه شكن 
142.13 در سر آید هر زمان چون اسب لنگ	كه بود بارش گران و، راه، سنگ 
142.14 میخورد از غیب، بر سر زخم، او	از شكست توبه، آن ادبار خو
142.15 باز توبه میكند با رای سست	دیو در دم، باز توبه اش را سكست 
142.16 ضعف اندر ضعف و، كبرش آنچنان	كه به خواری بنگرد در واصلان 
142.17 ای شتر، كه تو مثال مؤمنی	كم فتی در رو و، كم  بینی زنی 
142.18 تو چه داری كه چنین بی آفتی ؟	بی عثاری و، كم اندر رو فتی 
142.19 گفت: گر چه هر سعادت از خداست	در میان ما و تو، بس فرقهاست 
142.20 سربلندم من، دو چشم من بلند	بینش عالی، امان است از گزند
142.21 از سر هر كوه تا پایان آن	من گو و هموار را بینم عیان 
142.22 همچنان كه دید آن صدر اجل	پیش كار خویش تا روز اجل 
142.23 آنچه خواهد بود بعد بیست سال	داند اندر حال، آن نیكو خصال 
142.24 حال  خود تنها ندید آن متقی	بلكه حال مغربی و مشرقی
142.25 نور در چشم و دلش سازد سكن	بهر چه سازد؟ پی حب الوطن 
142.26 همچو یوسف، كاو بدید اول به خواب	كه سجودش كرد ماه و آفتاب 
142.27 از پس ده سال، بلكه بیشتر	آنچه یوسف دیده بد، بر كرد سر
142.28 نیست آن "ینظر بنور الله"  گزاف	نور  ربانی بود گردون شكاف 
142.29 نیست اندر چشم تو آن نور، رو	هستی اندر "حس  حیوانی" گرو
142.30 تو ز ضعف چشم، بینی پیش  پا	تو ضعیف و، هم ضعیفت، پیشوا
142.31 پیشوا چشم است، دست و پای را	كاو ببیند جای را، ناجای را
142.32 دیگر آنكه، چشم من روشن تر است	دیگر آنكه، خلقت من اطهر است 
142.33 زآنكه هستم من ز اولاد حلال	نی ز اولاد زنا، و اهل ضلال 
142.34 تو ز اولاد زنائی، بی گمان	تیر كژ پرد، چو کژ باشد كمان
142.35 * بد بیاید جمله را، بد در وجود	همچنان کآمد ز فرعون  عنود
142.36 * گر چه صد طاعت کند ابلیس نیز	فایده نبود چو بد اصل است و حیز 

143. تصدیق كردن استر جواب اشتر را، و اقرار آوردن به فضل او بر خود، و از او استعانت خواستن و بدو پناه گرفتن به صدق، و نواختن شتر او را، و راه نمودن و یاری دادن پدرانه و شاهانه
143.1 گفت استر: راست گفتی ای شتر	این بگفت و، چشم كرد از اشك پر
143.2 ساعتی بگریست، در پایش فتاد	گفت: ای بگزیدۀ ربّ العباد
143.3 چه زیان دارد، گر از فرخندگی ؟	در پذیری تو مرا در بندگی ؟
143.4 * فضل تو بر من فزون است از شمار	هم به فضل خود مرا معذور دار
143.5 گفت: چون اقرار كردی پیش من	رو كه رستی از بلاهای زمن 
143.6 چون شدی منصف، رهیدی از بلا	تو عدو بودی، شدی ز اهل ولا
143.7 خوی بد، در ذات تو، اصلی نبود	كز بد اصلی، نیاید جز جحود
143.8 آن بد عاریتی باشد كه او	آرد اقرار و شود او توبه جو
143.9 همچو آدم، ذلتش عاریّه بود	لا جرم اندر زمان توبه نمود
143.10 چونكه اصلی بود جرم آن بلیس	ره نبودش جانب توبۀ نفیس 
143.11 رو كه رستی از خود و از خوی بد	وز زبانۀ نار و، از دندان  دد
143.12 رو كه اكنون دست در دولت زدی	در فکندی خود به بخت سرمدی 
143.13 "ادخلی" تو، "فی عبادی" یافتی	"ادخلی فی جنتی" دریافتی 
143.14 در عبادش، راه كردی خویش را	رفتی اندر خلد، از راه خفا
143.15 "اهدنا" گفتی "صراط مستقیم"	دست تو بگرفت و بردت تا نعیم 
143.16 نار بودی، نور گشتی ای عزیز	غوره بودی، گشتی انگور و مویز
143.17 اختری بودی، شدی تو آفتاب	شاد باش، الله اعلم بالصواب 
143.18 ای ضیاء الحق حسام الدین بگیر	شهد خویش اندر فکن در حوض  شیر
143.19 تا رهد آن شیر، از تغییر  طعم	یابد از بحر  مزه، تكثیر طعم 
143.20 متصل گردد بدان بحر  "أ لسْت"	چونكه شد دریا، ز هر تغییر رست 
143.21 منفذی یابد در آن بحر  عسل	آفتی را نبود اندر وی عمل 
143.22 غره ای كن شیروار، ای شیر حق	تا رود آن غره بر هفتم طبق 
143.23 چه خبر جان  ملول  سیر را ؟	كی شناسد موش غرۀ شیر را ؟
143.24 بر نویس احوال  خود با آب زر	بهر هر دریا دلی نیكو گهر
143.25 آب  نیل است این حدیث جان فزا	یا ربش، در چشم قبطی خون نما

144. لابه كردن  قبطی سبطی را كه یك سبو به نیت خویش از نیل پر كن و بر لب من نه، تا بخورم به حقّ دوستی و برادری، سبوئی كه شما سبطیان بهر خود پر می كنید از نیل، آب صاف است و سبو كه ما قبطیان پر می كنیم خون صاف است
144.1 می شنیدم كه در آمد قبطیی	از عطش اندر وثاق  سبطیی 
144.2 گفت: هستم یار و خویشاوند تو	گشته ام امروز حاجتمند تو
144.3 زآنكه موسی جادوئی كرد و فسون	تا كه آب نیل  ما را كرد خون 
144.4 سبطیان زآن، آب صافی میخورند	پیش قبطی، خون شد آب، از چشم بند
144.5 قبطیان نك میمرند از تشنگی	از پی ادبار خود، یا بد رگی 
144.6 بهر خود، یك طاس را پر آب كن	تا خورد از آبت این یار كهن 
144.7 چون برای خود كنی این طاس پر	خون نباشد، آب باشد پاك و حر
144.8 من طفیل  تو، بنوشم آب هم	كه طفیلی در تبع بجهد ز غم 
144.9 گفت: ای جان  جهان، خدمت كنم	پاس دارم، ای دو چشم  روشنم 
144.10 بر مراد تو روم شادی كنم	بندۀ تو باشم، آزادی كنم 
144.11 طاس را از نیل او پر آب كرد	بر دهان بنهاد و نیمی را بخورد
144.12 طاس را كژ كرد سوی آب خواه	كه: بخور تو هم، شد آن خون  سیاه 
144.13 باز آن سو كرد كژ، خون آب شد	قبطی اندر خشم و اندر تاب شد
144.14 ساعتی بنشست تا خشمش برفت	بعد از آن گفتش كه: ای صمصام زفت 
144.15 ای برادر، این گره را چاره چیست ؟	گفت: این را آن خورد، كاو متقی است 
144.16 متقی آن است كاو بیزار شد	از ره فرعون و، موسی وار شد
144.17 قوم موسی شو، بخور این آب را	صلح كن با مه، ببین مهتاب را
144.18 صد هزاران ظلمت است از خشم  تو	بر عباد الله، اندر چشم  تو
144.19 خشم بنشان، چشم بگشا، شاد شو	عبرت از یاران بگیر، استاد شو
144.20 كی طفیل من شوی در اغتراف ؟	چون تو را كفری است همچون كوه  قاف 
144.21 كوه در سوراخ  سوزن كی رود ؟	جز مگر آن کوه، برگ  که شود
144.22 كوه را  كه كن به استغفار  خوش	جام مغفوران بگیر و خوش بكش 
144.23 تو بدین تزویر، چون نوشی از آن ؟	چون حرامش كرد حق بر كافران 
144.24 خالق تزویر، تزویر تو را	كی خرد؟ ای مفتریّ مفترا
144.25 آل  موسی شو، كه حیلت سود نیست	حیله ات باد تهی پیمود نیست 
144.26 زهره دارد آب كز امر صمد ؟	گردد و، با كافران آبی  كند ؟
144.27 زهره دارد آب کز امر خدا ؟	بگذرد، کفار را بخشد صفا ؟
144.28 یا تو پنداری كه تو نان میخوری	زهر  مار و كاهش جان میخوری 
144.29 نان كجا اصلاح آن جانی كند ؟	كاو دل از فرمان جانان بر كند ؟
144.30 یا تو پنداری كه حرف مثنوی ؟	چون بخوانی، رایگانش بشنوی ؟
144.31 یا كلام  حكمت و سرّ نهان ؟	اندر آید سهل در گوش  کهان؟ 
144.32 اندر آید، لیك چون افسانه ها	پوست بنماید، نه مغز و دانه ها
144.33 در سر و در رو كشیده چادری	رو نهان كرده ز چشمت، دلبری 
144.34 شاهنامه یا كلیله، پیش تو	همچنان باشد كه قرآن، از عتو
144.35 فرق آنگه باشد، از حق و مجاز	كه كند كحل عنایت، چشم باز
144.36 ور نه پشك و مشك، پیش اخشمی	هر دو یكسان است، چون نبود شمی 
144.37 خویشتن مشغول كردن، از ملال	باشدش قصد، از كلام ذو الجلال 
144.38 كاتش وسواس را و غصه را	ز آن سخن بنشاند و سازد دوا
144.39 بهر این مقدار، آتش شاندن	آب پاك و بول، یكسان شد به فن 
144.40 آتش وسواس را، این بول و آب	هر دو بنشانند، همچون خمر و خواب 
144.41 لیك، گر واقف شوی زین آب پاك	كه كلام ایزد است و روحناك 
144.42 نیست گردد وسوسۀ كلی ز جان	دل بیابد ره به سوی  گل ستان 
144.43 زآنكه در باغی و در جوئی پرد	هر كه از  سرّ صحف بوئی برد
144.44 یا تو پنداری كه روی اولیا ؟	آنچنان كه هست، می بینیم ما ؟
144.45 در تعجب مانده پیغمبر از آن	چون نمی بینند رویم مومنان ؟
144.46 چون نمی بینند نور روم خلق ؟	كه سبق برده ست بر خورشید شرق 
144.47 ور همی بینند، این حیرت چراست ؟	تا كه وحی آمد كه: آن رو در خفاست 
144.48 سوی تو ماه است و، سوی خلق ابر	تا نبیند رایگان روی تو  گبر
144.49 سوی تو دانه است و، سوی خلق دام	تا ننوشد زین شراب خاص، عام 
144.50 گفت یزدان كه: " تراهمْ ینظرون"	نقش حمامند، "همْ لا یبصرون" 
144.51 می نماید صورت، ای صورت پرست	كان دو چشم مردۀ او ناظر است 
144.52 پیش  چشم  نقش می آری ادب	كاو چرا پاسم نمی دارد؟ عجب! 
144.53 از چه بس بی پاسخ است این نقل  خوش ؟	كه سلامم را علیكی نیستش 
144.54 می نجنباند سر و سبلت ز جود	پاس  آنكه كردمش من صد سجود
144.55 حق اگر چه سر نجنباند برون	پاس  آن، ذوقی دهد در اندرون 
144.56 كه دو صد جنبیدن سر ارزد آن	سر چنین جنباند آخر عقل و جان 
144.57 عقل را خدمت كنی در اجتهاد	پاس  عقل آن است كافزاید رشاد
144.58 حق نجنباند به ظاهر سر تو را	لیك سازد بر سران سرور تو را
144.59 مر تو را چیزی دهد یزدان نهان	كه سجود تو كنند اهل جهان 
144.60 آنچنان كه داد سنگی را هنر	تا عزیز خلق شد، یعنی كه زر
144.61 قطرۀ آبی بیابد لطف حق	گوهری گردد، برد از زر سبق 
144.62 جسم خاك است و چو حق تابیش داد	در جهان گیری چو مه شد اوستاد
144.63 هین طلسم است این و نقش مرده است	احمقان را، چشمش از ره برده است 
144.64 می نماید آنكه چشمی میزند	ابلهانش کرده اند از جان سند

145. درخواستن قبطی دعای خیر و هدایت از سبطی و دعا كردن سبطی قبطی را به خیر و مستجاب شدن آن دعا از اكرم الاكرمین
145.1 گفت قبطی: تو دعائی كن، كه من	از سواد دل، ندارم آن دهن 
145.2 تا بود كه قفل این دل وا شود	زشت را در بزم خوبان جا شود
145.3 از تو مسخی، صاحب خوبی شود	یا بلیسی، باز كرّوبی شود
145.4 یا به فرّ  دست مریم، بوی مشك	یابد و ترّیّ و میوه، شاخ  خشك 
145.5 سبطی آن دم در سجود افتاد و گفت	كای خدای عالم جهر و نهفت 
145.6 * سبطی و قبطی همه بندۀ تو اند	عاجز  امر تو اند و مستمند
145.7 جز تو پیش كه بر آرد بنده دست ؟	هم دعا و هم اجابت از تو است 
145.8 هم ز اول تو دهی میل دعا	تو دهی آخر دعاها را جزا
145.9 اول و آخر توئی، ما در میان	هیچ هیچی كه نیاید در بیان 
145.10 این چنین میگفت تا افتاد طشت	از سر بام و دلش بی هوش گشت 
145.11 باز آمد او به هوش اندر دعا	"لیس للإنسان  إلا ما سعی"
145.12 در دعا بود او كه ناگه نعره ای	از دل قبطی بجست و غره ای 
145.13 كه هلا بشتاب و ایمان عرضه كن	تا ببرم زود زنّار  كهن 
145.14 آتشی در جان من انداختند	مر بلیسی را به جان بنواختند
145.15 دوستی تو ز حبّ  ناشگفت	حمد لله، عاقبت دستم گرفت 
145.16 كیمیائی بود صحبتهای تو	كم مباد از خانۀ دل پای تو
145.17 تو یكی شاخی بدی از نخل خلد	چون گرفتم، او مرا تا خلد برد
145.18 سیل بود آنكه تنم را در ربود	برد سلیم تا لب دریای  جود
145.19 من به بوی آب رفتم سوی سیل	بحر دیدم، در گرفتم كیل كیل 
145.20 طاس آوردش كه اكنون آب گیر	گفت: رو، شد آبها پیشم حقیر
145.21 شربتی خوردم ز الله اشتری	تا به محشر تشنگی ناید مرا
145.22 آنكه جو و چشمه ها را آب داد	چشمه ای در اندرون من گشاد
145.23 این جگر كه بود گرم و آب خوار	گشت پیش  همت او، آب، خوار
145.24 كاف كافی آمد او بهر عباد	صدق وعدۀ "کهیعص" 
145.25 كافی ام، بدهم تو را من جمله خیر	بی سبب، بی واسطۀ یاری غیر
145.26 كافی ام، بی نان دهم سیری تو را	بی غلام و چاکرت بخشم کیا 
145.27 كافی ام، بی دارویت درمان كنم	کوه را و، چاه را میدان كنم 
145.28 بی كتاب و اوستا تلقین دهم	بی بهارت نرگس و نسرین دهم 
145.29 موسئی را دل دهم با یك عصا	تا زند بر عالمی شمشیرها
145.30 دست موسی را دهم یك نور و تاب	كه طپانچه میزند بر آفتاب 
145.31 چوب را ماری كنم من هفت سر	كه نزاید ماده مار، او را ز نر
145.32 خون نیامیزم در آب نیل من	خود كنم خون عین آبش را به فن 
145.33 شادی ات را غم كنم، چون آب نیل	كه نیابی سوی شادیها سبیل 
145.34 باز چون تجدید ایمان بر تنی	باز از فرعون بیزاری كنی 
145.35 موسی رحمت ببینی سر زده	نیل خون بینی از او آب آمده 
145.36 چون سر رشته نگهداری درون	نیل ذوق تو نگردد هیچ خون 
145.37 من گمان بردم كه ایمان آورم	تا از این طوفان خون آبی خورم 
145.38 من چه دانستم، كه تبدیلی كند	در نهاد من، مرا نیلی كند
145.39 سوی چشم خود یكی نیلم روان	برقرارم پیش چشم دیگران 
145.40 همچنان كه این جهان پیش نبی	غرق تسبیح است و پیش ما غبی 
145.41 پیش پیغمبر جهان پر عشق و داد	پیش چشم دیگران مرده و جماد
145.42 پست و بالا پیش چشمش تیز رو	از كلوخ و سنگ، او نكته شنو
145.43 با عوام این جمله پست و مرده ای	زین عجب تر من ندیدم پرده ای 
145.44 گورها یكسان به پیش چشم ما	روضه و حفره به چشم اولیا
145.45 عامه گفتندی كه: پیغمبر ترش	از چه گشته ست و شده ست او ذوق كش؟ 
145.46 خاص گفتندی كه: پیش چشمتان	می نماید او ترش، ای امتان 
145.47 یك زمان در چشم ما آئید تا	خنده ها بینید اندر هلْ أتی 
145.48 از سر امرود بن بنماید آن	منعكس صورت، به زیر آ ای جوان 
145.49 آن درخت هستی است، امرود بن	تا در آنجائی، نماید، نو، كهن 
145.50 تا در آنجائی ببینی خارزار	پر ز كژدمهای خشم و پر ز مار
145.51 چون فرود آئی ببینی رایگان	یك جهان پر گلرخان و دایگان
145.52 * چون فرود آئی فرود آید تو را	در درون اسرار فیض کبریا 

146. حكایت آن زن پلید كار كه شوهر را گفت: آن خیالات از سر امرود بن می نماید تو را كه چنین نماید چشم را از سر امرود بن، از سر درخت فرود آ تا آن خیالات برود، و اگر كسی گوید كه: آنچه آن مرد میدید خیال نبود، جواب آن است که این مثال است نه مثل، در مثال همین قدر بس بود كه اگر بر سر امرود بن نرفتی هرگز آنها ندیدی خواه خیال، خواه حقیقت و همین کافی است
146.1 آن زنی میخواست تا با مول  خود	جمع گردد پیش شوی گول  خود
146.2 پس به شوهر گفت زن: كای نیك بخت	من بر آیم میوه چینم از درخت 
146.3 چون بر آمد بر درخت آن زن، گریست	چون ز بالا سوی شوهر بنگریست 
146.4 گفت شوهر را كه: ای مأبون رد	كیست آن لوطی كه بر تو می فتد ؟
146.5 تو به زیر او چو زن بغنوده ای	ای دریغا تو مخنث بوده ای 
146.6 گفت شوهر: نی، سرت گوئی بگشت	ور نه اینجا نیست غیر  من به دشت 
146.7 زن مكرر كرد كه: ای با برطله	كیست بر پشتت فرو خفته هله ؟
146.8 گفت: ای زن هین فرود آ از درخت	كه سرت گشت و خرف گشتی تو سخت 
146.9 چون فرود آمد، بر آمد شوهرش	زن كشید آن مول را اندر برش 
146.10 گفت شوهر: كیست این؟ ای روسپی	كه به بالای تو آمد چون كپی 
146.11 گفت زن: نی، نیست اینجا غیر من	هین سرت بر گشته شد، هرزه متن 
146.12 او مكرر كرد بر زن آن سخن	گفت زن: این هست از امرود بن 
146.13 * از سر امرود بن من همچنان	كژ همی دیدم كه تو، ای قلتبان 
146.14 هین فرود آ، تا ببینی هیچ نیست	این همه تخییل از امرو بنی ست 
146.15 هزل تعلیم است، آن را جد شنو	تو مشو بر ظاهر هزلش گرو
146.16 هر جدی هزل است پیش هازلان	هزلها جدّ است پیش عاقلان 
146.17 كاهلان امرود بن جویند لیك	تا بدان امرود بن راهی است نیك 
146.18 نقل كن، ز امرود بن كاكنون بر او	گشته ای تو خیره چشم و خیره رو
146.19 این منی و هستی اول بود	كه از او دیده كژ و احول بود
146.20 چون فرود آئی از این امرود بن	كژ نماند فكرت و چشم و سخن 
146.21 یك درخت سخت بینی گشته این	شاخ او بر آسمان هفتمین 
146.22 چون فرود آئی از آن گردی جدا	مبدلش گرداند از رحمت، خدا
146.23 راست بینی، گر بدی آسان چنین	مصطفی كی خواستی از رب دین ؟ 
146.24 گفت: بنما جزو جزو از فوق و پست	آنچنان كه پیش تو آن جزو هست 
146.25 زین تواضع، گر فرود آئی، خدا	راست بینی بخشد آن چشم تو را
146.26 بعد از آن بر رو، بر آن امرود بن	كه مبدل گشت و سبز، از امر كن 
146.27 چون درخت موسوی شد آن درخت	چون سوی موسی كشانیدی تو رخت 
146.28 آتش او را سبز و خرم میكند	شاخ او "إنّی أنا الله" میزند
146.29 زیر ظلش، جمله حاجاتت روا	این چنین باشد، الهی كیمیا
146.30 آن منی و هستی ات باشد حلال	كه در او بینی صفات ذو الجلال 
146.31 شد درخت كژ مقوم حق نما	اصله ثابت و، فرعه، فی السما

147. باقی قصۀ موسی علیه السلام
147.1 كامدش پیغام از وحی مهم	كه كژی بگذار اكنون فاستقم 
147.2 این درخت تن، عصای موسی است	كامرش آمد كه: بیندازش ز دست 
147.3 تا ببینی خیر او و، شرّ او	بعد از آن بر گیر او را، ز امر هو
147.4 پیش از افكندن نبود آن چوب مار	چون به امرش بر گرفتی گشت یار 
147.5 بود اول برگ افشان برّه را	گشت معجز آن گروه غرّه را
147.6 گشت حاكم بر سر فرعونیان	آبشان خون كرد و كف بر سر زنان 
147.7 از مزارع شان بر آمد قحط و مرگ	از ملخهائی كه میخوردند برگ 
147.8 تا بر آمد بیخود از موسی دعا	چون نظر افتادش اندر منتها
147.9 كاین همه اعجاز و كوشیدن چراست ؟	چون نخواهند این جماعت گشت راست 
147.10 * امرش آمد كه  اتباع  نوح  كن	ترك پایان بینی  مشروح  كن 
147.11 ز آن تغافل كن چو داعیّ رهی	امر بلّغْ هست، نبود آن  تهی 
147.12 كمترین حكمت كز این  الحاح  تو	جلوه گردد آن لجاج و آن عتو
147.13 تا كه ره بنمودن و اضلال  حق	فاش گردد بر همۀ اهل  فرق 
147.14 چون كه مقصود از وجود اظهار بود	بایدش از پند و اغوا آزمود
147.15 دیو، الحاح  غوایت می كند	شیخ، الحاح  هدایت می كند
147.16 * باز گرد و قصۀ قبطی بگو	گرد کفر از باطن خود، زود شو

148. * سخت شدن کار بر قبطیان و شفاعت کردن فرعون
148.1 چون پیاپی گشت آن امر شخون	نیل می آمد سراسر جمله خون 
148.2 تا به نفس خویش فرعون آمدش	لابه می كرد و دو تا گشته قدش 
148.3 كانچه ما كردیم، ای سلطان مكن	نیست ما را روی ایراد سخن 
148.4 پاره پاره گردمت، فرمان پذیر	من به عزّت خو گرم، سختم مگیر
148.5 هین بجنبان لب به رحمت، ای امین	تا ببندد این دهان آتشین 
148.6 گفت: یا رب، می فریبد او مرا	می فریبد او فریبیدۀ تو را
148.7 بشنوم، یا من دهم هم خدعه اش	تا بداند اصل را، آن فرع كش 
148.8 كاصل هر مكری و حیلت پیش ماست	هر چه بر خاك است، اصلش بر سماست 
148.9 گفت حق: آن سگ نیرزد هم، بدان	پیش سگ انداز از دور استخوان 
148.10 هین بجنبان آن عصا تا خاكها	وا دهد هر چه ملخ كردش هبا
148.11 و آن ملخها در زمان گردد سیاه	تا ببیند خلق تبدیل اله 
148.12 كه سببها نیست حاجت مر مرا	آن سبب بهر حجاب است و غطا
148.13 تا طبیعی خویش بر دارو زند	تا منجم رو به استاره كند
148.14 تا منافق از حریصی بامداد	سوی بازار آید از بیم كساد
148.15 بندگی ناكرده و ناشسته روی	لقمۀ دوزخ بگشته لقمه جوی 
148.16 آكل و مأكول آمد جان عام	همچو آن برۀ چرنده از حطام 
148.17 می چرد آن بره و قصاب شاد	كاو برای ما چرد برگ مراد
148.18 كار دوزخ می كنی در خوردنی	بهر او خود را تو فربه می كنی 
148.19 كار خود كن روزی حكمت بخور	تا شود فربه دل با كرّ و فر
148.20 خوردن تن، مانع این خوردن است	جان چو بازرگان و تن چون ره زن است 
148.21 شمع  تاجر آنگه است افروخته	كه بود ره زن چو هیزم سوخته 
148.22 خویشتن را گم مكن یاوه مكوش 	كه تو آن هوشی و باقی هوش پوش 
148.23 دان كه هر شهوت چو خمر است و چو بنگ	پردۀ هوش است و غافل زوست دنگ 
148.24 خمر تنها نیست سر مستیّ هوش	هر چه شهوانیست، بندد چشم و گوش 
148.25 * ترک شهوت کن، اگر خواهی تو هوش	دان که شهوت باز بندد چشم و گوش
148.26 آن بلیس از خمر خوردن دور بود	مست بود او از تكبر و از جحود
148.27 مست آن باشد كه آن بیند كه نیست	زر نماید آنچه مسّ و آهنیست 

149. دعا کردن موسی علیه السلام و سبز شدن  کشت
149.1 این سخن پایان ندارد، موسیا	لب بجنبان تا برون آید گیا
149.2 همچنان كرد و، هم اندر دم زمین	سبز گشت از سنبل و حبّ ثمین 
149.3 اندر افتادند در لوت آن نفر	قحط دیده مرده از جوع البقر
149.4 چند روزی سیر خوردند از عطا	آن دمیّ و آدمیّ و چار پا
149.5 چون شكم پر گشت و بر نعمت زدند	و آن ضرورت رفت، پس طاغی شدند
149.6 نفس، فرعون است، هان سیرش مكن	تا نیارد یاد از آن كفر كهن 
149.7 بی تف آتش، نگردد نفس خوب	تا نشد آهن چو اخگر، هین مكوب 
149.8 بی مجاعت نیست تن جنبش كنان	آهن سرد است، میكوبی بدان 
149.9 گر بگرید، ور بنالد زار زار	او نخواهد شد مسلمان، هوش دار
149.10 او چو فرعون است در قحط آنچنان	پیش موسی سر نهد لابه كنان 
149.11 چون كه مستغنی شد او طاغی شود	خر چو بار انداخت اسكیزه زند
149.12 پس فراموشش شود، چون رفت پیش	كار او، از آه و زاریهای خویش 
149.13 سالها مردی كه در شهری بود	یك زمان كش چشم در خوابی رود
149.14 شهر دیگر بیند او پر نیك و بد	هیچ در یادش نیاید شهر خود
149.15 كه: من آنجا بوده ام، این شهر نو	نیست آن  من، در اینجایم گرو
149.16 بل چنان داند كه خود پیوسته او	هم در این شهرش بدست ابداع و خو
149.17 چه عجب گر روح موطنهای خویش	كه بدستش مسكن و میلاد پیش 
149.18 می نیارد یاد، كاین دنیا چو خواب	می فرو پوشد، چو اختر را سحاب 
149.19 * چند نوبت آزمودی خواب را	خواب دنیا را همان بین ز ابتلا
149.20 خاصه چندین شهرها را كوفته	گردها از درك او ناروفته 
149.21 اجتهاد گرم ناكرده كه تا	دل شود صاف و ببیند ماجرا

150. اطوار و منازل خلقت آدمی از ابتدا
150.1 سر برون آرد دلش از بحر راز	اول و آخر ببیند چشم باز
150.2 آمده اول به اقلیم جماد	و ز جمادی در نباتی اوفتاد
150.3 سالها اندر نباتی عمر كرد	وز جمادی یاد ناورد از نبرد
150.4 و ز نباتی چون به حیوان اوفتاد	نامدش حال نباتی هیچ یاد
150.5 جز همان میلی كه دارد سوی آن	خاصه در وقت بهار و ضیمران 
150.6 همچو میل كودكان با مادران	سرّ میل خود نداند در لبان 
150.7 همچو میل مفرط هر نو مرید	سوی آن پیر جوان بخت مجید
150.8 جزو عقل  این، از آن عقل كل است	جنبش این سایه ز آن شاخ  گل است 
150.9 سایه اش فانی شود آخر در او	پس بداند سرّ میل و جستجو
150.10 سایۀ شاخ درخت ای نیك بخت	كی بجنبد گر نجنبد این درخت ؟
150.11 باز از حیوان سوی انسانی اش	می كشید آن خالقی كه دانی اش 
150.12 همچنین اقلیم تا اقلیم رفت	تا شد اكنون عاقل و دانا و زفت 
150.13 عقلهای اولینش یاد نیست	هم از این عقلش تحول كردنیست 
150.14 تا رهد زین عقل پر حرص و طلب	صد هزاران عقل بیند بوالعجب 
150.15 گر چه خفته گشت و ناسی شد ز پیش	كی گذارندش در آن نسیان  خویش ؟
150.16 باز از آن خوابش به بیداری كشند	كه كند بر حالت خود ریشخند
150.17 كه چه غم بود آنكه میخوردم به خواب ؟	چون فراموشم شد احوال صواب ؟
150.18 چون ندانستم كه آن غم و اعتلال ؟	فعل  خواب است و فریب است و خیال 
150.19 هم چنین، دنیا كه حلم نائم است	خفته پندارد، كه این خود دائم است 
150.20 تا بر آید ناگهان صبح اجل	وارهد از ظلمت ظنّ و دغل 
150.21 خنده اش گیرد از آن غمهای خویش	چون ببیند مستقر و جای خویش 
150.22 هر چه تو در خواب بینی نیك و بد	روز محشر یك به یك پیدا شود
150.23 آنچه كردی اندر این خواب جهان	گرددت هنگام بیداری عیان 
150.24 تا نپنداری كه این بد كردنیست	اندر این خواب و تو را تعبیر نیست 
150.25 بلكه این خنده بود گریه و زفیر	روز تعبیر، ای ستمگر بر اسیر
150.26 گریه و درد و غم و زاری خود	شادمانی دان به بیداری خود
150.27 ای دریده پوستین یوسفان	گرگ برخیزی از این خواب گران 
150.28 گشته گرگان یك به یك خوهای تو	میدرانند از غضب اعضای تو
150.29 خون نخسبد بعد مرگت در قصاص	تو مگو كه میرم و یابم خلاص 
150.30 این قصاص نقد، حیلت سازی است	پیش زخم آن قصاص، این بازی است 
150.31 زین "لعب" خوانده ست دنیا را خدا	كاین جزا لعبیست پیش آن جزا
150.32 این جزا تسكین جنگ و فتنه است	آن چو اخصاء است، وین چون ختنه است 

151. در بیان آنكه خلق دوزخ گرسنگانند و نالانند و از حق خواهان كه روزیهای ما را فربه گردان و زود زاد به ما برسان كه ما را صبر نماند
151.1 این سخن پایان ندارد موسیا	هین رها كن این خران را در گیا
151.2 تا همه ز آن خوش علف فربه شوند	هین كه گرگانند ما را خشم مند
151.3 نالۀ گرگان  خود را موقنیم	این خران را طعمۀ ایشان كنیم 
151.4 این خران را كیمیای خوش دمی	از لب تو خواست كردن آدمی 
151.5 تو بسی كردی به دعوت لطف و جود	آن خران را طالع و روزی نبود
151.6 پس فرو پوشان لحاف نعمتی	تا بردشان زود خواب غفلتی 
151.7 تا چو بجهند از چنین خواب، این رده	شمع مرده باشد و، ساقی شده 
151.8 داشت طغیانشان تو را در حیرتی	پس بنوشند از جزا هم حسرتی 
151.9 تا كه عدل ما قدم بیرون نهد	وز جزا هر زشت را در خور دهد
151.10 كان شهی كه می ندیدندیش فاش	بود با ایشان نهان اندر معاش 
151.11 چون خرد با توست مشرف بر تنت	گر چه زو قاصر بود این دیدنت 
151.12 نیست قاصر دیدن او ای فلان	از سكون و جنبشت در امتحان 
151.13 چه عجب گر خالق آن قوم نیز	با تو باشد در سکون و نقل نیز
151.14 از خرد غافل شود، بر بد تند	بعد آن عقلش ملامت میكند
151.15 تو شدی غافل ز عقلت، عقل نی	كز حضور استش ملامت كردنی 
151.16 گر نبودی حاضر و غافل بدی	در ملامت كی تو را سیلی زدی ؟ 
151.17 ور از او غافل نبودی نفس  تو	كی چنان كردی جنون و تفس تو ؟
151.18 پس تو را عقلت چو اصطرلاب بود	زان بدانی قرب خورشید وجود
151.19 قرب بیچون است عقلت را به تو	نیست از پیش و پس و سفل و علو
151.20 قرب بیچون چون نباشد شاه را	كه نیابد بحث عقل آن راه را
151.21 نیست آن جنبش كه در اصبع تو راست	پیش اصبع، یا پسش، یا چپ و راست 
151.22 وقت خواب و مرگ از وی میرود	وقت بیداری قرینش میشود
151.23 از چه ره می آید اندر اصبعت ؟	كاصبعت بی او ندارد منفعت 
151.24 نور چشم و مردمك در دیده ات	از چه ره آمد؟ بغیر شش جهت 
151.25 بی جهت دان عالم امر و صفات 	عالم خلق است با سوی و جهات 
151.26 بی جهت دان عالم امر، ای صنم	بی جهت تر باشد آمر لاجرم 
151.27 بی جهت دان عقل و علام البیان	عقل تر از عقل و جان تر هم ز جان 
151.28 بی تعلق نیست مخلوقی بدو	آن تعلق هست بیچون، ای عمو
151.29 ز آنكه فصل و وصل نبود در روان	غیر فصل و وصل نندیشد گمان 
151.30 غیر فصل و وصل پی بر از دلیل	لیك پی بردن نیندیشد علیل 
151.31 پی پیاپی میبر از دوری ز اصل	تا رگ مردیت آرد سوی وصل 
151.32 این تعلق را خرد چون پی برد	بستۀ فصل است و، وصل است این خرد
151.33 زین وصیت كرد ما را مصطفی	بحث كم جوئید در ذات خدا
151.34 آنكه در ذاتش تفكر كردنیست	در حقیقت آن نظر در ذات نیست 
151.35 هست آن پندار او زیراب راه	صد هزاران پرده آمد تا اله 
151.36 هر یكی در پرده ای موصول جوست	وهم او آن است، كان خود عین اوست 
151.37 پس پیمبر دفع كرد این وهم از او	تا نباشد در غلط سودا پز او
151.38 زآنکه کرد از وهم او ترك ادب	بی ادب را سر نگونی داد رب 
151.39 سر نگونی آن بود كاو سوی زیر	میرود، پندارد او كه هست چیر
151.40 زآنكه حدّ مست باشد این چنین	كه نداند آسمان را از زمین 
151.41 در عجبهایش به فكر اندر روید	از عظیمی، و ز مهابت،  گم شوید
151.42 چون ز صنعش، ریش و سبلت گم كند	حدّ خود دانید، آنگه تن زنید
151.43 جز كه لا احصی نگوید او ز جان	كز شمار و حدّ برون است این بیان 
151.44 * چون بیانش بیحد است، ای بوالهوس	بحث کم کن، پیش او کم زن نفس

152. رفتن ذو القرنین به كوه قاف و درخواست كردن كه: ای كوه قاف از عظمت صفت حق تعالی ما را بگو، و گفتن كوه قاف كه: صفت عظمت حق به تقریر در نیاید كه پیش آن ادراكها فنا شود، و لابه كردن ذو القرنین كه از صنایعش كه در خاطر داری و بر تو گفتن آن آسانتر بود بگوی
152.1 رفت ذو القرنین سوی كوه قاف	دید که را كز زمرد بود صاف 
152.2 گرد عالم حلقه گشته او محیط	ماند حیران اندر آن خلق  بسیط
152.3 گفت: تو كوهی، دگرها چیستند ؟	كه به پیش عظم تو باز ایستند
152.4 گفت: رگهای من اند آن كوهها	مثل من نبوند، در حسن و بها
152.5 من به هر شهری رگی دارم نهان	بر عروقم بسته اطراف جهان 
152.6 حق چو خواهد زلزلۀ شهری، مرا	امر فرماید که: جنبان عرق را
152.7 پس بجنبانم من آن رگ را به قهر	كه بدان رگ متصل گشته ست شهر
152.8 چون بگوید: بس، شود ساكن رگم	ساكنم، و ز روی فعل اندر تگم 
152.9 همچو مرهم ساكن و بس كار كن	چون خرد ساكن، و ز او جنبان سخن 
152.10 نزد آنكس كه نداند عقلش این	زلزله هست از بخارات زمین 
152.11 * این بخارات زمین نبود بدان	ز امر حق است و از آن کره گران

153. موری بر كاغذی می رفت، نوشتن قلم دید، قلم را ستودن گرفت، موری دیگر كه چشم تیزتر بود گفت: ستایش انگشتان را كن كه این هنر از ایشان می بینم، موری دیگر كه از هر دو چشم روشن تر بود گفت: ستایش بازو کن كه انگشتان فرع وی اند، الی آخره
153.1 موركی بر كاغذی دید او قلم	گفت با موری دگر این راز هم 
153.2 كه عجائب نقشها آن كلك كرد	همچو ریحان و، چو سوسن زار و، ورد
153.3 گفت آن مور: اصبع است آن پیشه ور	وین قلم در فعل فرع است و اثر
153.4 گفت آن مور سیم: كز بازو است	كه اصبع لاغر، ز زورش نقش بست 
153.5 همچنین میرفت بالا تا یكی	مهتر موران فطن بود اندكی 
153.6 گفت: كز صورت مبینید این هنر	كان به خواب و مرگ گردد بی خبر
153.7 صورت آمد چون لباس و چون عصا	جز به عقل و جان نجنبد نقشها
153.8 بی خبر بود او، كه آن عقل و فؤاد	بی ز تقلیب خدا، باشد جماد
153.9 یك زمان از وی عنایت بر كند	عقل زیرك ابلهی ها میكند

154. باز التماس کردن ذوالقرنین از کوه قاف تا بیان صنعی از صنایع حقتعالی کند
154.1 چونكه كوه قاف درّ   نطق سفت 	چونش ناطق یافت، ذو القرنین گفت 
154.2 كای سخن گوی  خبیر  راز دان	از صفات حق بكن با من بیان 
154.3 گفت: رو، كان وصف از آن هایل تر است	كه بیان بر وی تواند برد دست 
154.4 یا قلم را زهره باشد كه به سر	بر نویسد بر صحائف ز آن خبر
154.5 گفت: كمتر داستانی باز گو	از صنایعهاش، ای حبر نكو
154.6 گفت: اینك دشت سیصد ساله راه	كوههای برف پر كرده ست شاه 
154.7 كوه بر كه، بی شمار و بی عدد	می رسد در هر زمان برفش مدد
154.8 كوه برفی می زند بر دیگری	می رساند برف سردی تا ثری 
154.9 كوه برفی می زند بر كوه برف	دم به دم ز انبار بی حدّ و شگرف 
154.10 گر نبودی این چنین وادی، شها	تفّ دوزخ محو كردی مر مرا
154.11 غافلان را كوههای برف دان	تا نسوزد پرده های عاقلان 
154.12 گر نبودی عكس  جهل برف باف	سوختی از نار  شوق آن كوه قاف 
154.13 آتش از قهر خدا خود ذره ایست	بهر تهدید لئیمان دره ایست 
154.14 با چنین قهری كه بر وی فایق است	برد لطفش بین كه بر تو سابق است 
154.15 سبق بیچون و چگونه و معنوی	سابق و مسبوق دیدی بی دوی 
154.16 گر ندیدی، این بود از فهم  پست	كه عقول خلق از آن كان یك جو است 
154.17 عیب بر خود نه، نه بر آیات دین	كی رسد بر چرخ  دین، مرغ گلین ؟
154.18 مرغ را جولانگه عالی هواست	زانكه نشو او ز شهوت، وز هواست 
154.19 پس تو حیران باش، بی لا و بلی	تا ز رحمت پیشت آید محملی 
154.20 چون ز فهم این عجائب كودنی	گر بلی گوئی، تكلف میكنی 
154.21 ور بگویی نی، زند نی گردنت	قهر بر بندد بدان نی روزنت 
154.22 پس همین حیران و واله باش و بس	تا در آید نصر حق از پیش و پس 
154.23 چون كه حیران گشتی و گیج و فنا	با زبان حال گفتی "اهدنا"
154.24 زفت زفت است و چو لرزان میشوی	میشود آن زفت، نرم و مستوی 
154.25 زآنكه شكل زفت بهر منكر است	چون كه عاجز آمدی، لطف و  بر است 

155. نمودن جبرئیل علیه السلام خود را به مصطفی صلی الله علیه و آله و سلم بصورت خویش و از هفت صد پر او چون یك پر ظاهر شد و افق را بگرفت، آفتاب محجوب شد با همه شعاعش
155.1 مصطفی میگفت پیش جبرئیل	كه چنانكه صورت توست، ای خلیل 
155.2 مر مرا بنمای محسوس آشكار	تا ببینم من تو را نظاره وار
155.3 گفت: نتوانی و طاقت نبودت	حس ضعیف است و تنك سخت آیدت 
155.4 گفت: بنما تا ببیند این جسد	تا چه حدّ حس نازك است و بی مدد
155.5 آدمی را هست حسّ تن سقیم	لیك در باطن یكی خلق عظیم 
155.6 بر مثال سنگ و آهن، این تنه	لیك هست او در صفت آتش زنه 
155.7 سنگ و آهن مولد ایجاد نار	زاد آتش زین دو والد قهربار
155.8 باز آتش دست كار  وصف تن	هست قاهر بر تن او و، شعله زن 
155.9 باز در تن، شعله ابراهیم وار	كه از او مقهور گردد برج نار
155.10 گر بر آری از درونت آتشی	آتشت گردد مطیع و دلخوشی
155.11 لاجرم گفت آن رسول  ذو فنون	رمز "نحن الاخرون السابقون" 
155.12 ظاهر این دو به سندانی زبون	در صفت از كوه آهنها فزون 
155.13 پس به صورت آدمی فرع جهان	وز صفت اصل جهان، این را بدان 
155.14 ظاهرش را پشه ای آرد به چرخ	باطنش باشد محیط هفت چرخ 
155.15 چون كه كرد الحاح و بنمود اندكی	هیبتی كه  كه شود زآن مندكی 
155.16 شهپری بگرفت شرق و غرب را	از مهابت گشت بی هش مصطفی 
155.17 چون ز بیم و ترس بی هوشش بدید	جبرئیل آمد در آغوشش كشید
155.18 آن مهابت، قسمت بیگانگان	وآن تجمش، دوستان را رایگان 
155.19 هست شاهان را زمان بر نشست	هول سرهنگان و صارم ها به دست 
155.20 دور باش و نیزه و شمشیرها	كه بلرزند از مهابت شیرها
155.21 بانگ چاووشان و آن چوگانها	كه شود سست از نهیبش، جانها
155.22 این برای خاص و عام رهگذر	كه كندشان از شهنشاهی خبر
155.23 از برای عام باشد این شكوه	تا كلاه كبر ننهند آن گروه 
155.24 تا من و ماهای ایشان بشكند	نفس  خود بین، فتنه و شر، كم كند
155.25 شهر از آن ایمن شود، كان شهریار	دارد اندر قهر، زخم و گیر و دار
155.26 پس بمیرد آن هوسها در نفوس	هیبت شه مانع آید ز آن نحوس 
155.27 باز چون آید به سوی بزم  خاص	كی بود آن جا مهابت یا قصاص ؟
155.28 حلم در حلم است و رحمتها به جوش	نشنوی از غیر چنگ و نی خروش 
155.29 طبل و كوس هول باشد وقت جنگ	وقت عشرت، با خواص آواز  چنگ 
155.30 هست دیوان محاسب عام را	و آن پری رویان گرفته جام را
155.31 آن زره، و آن خود، در جنگ و دغا	وین شراب و نقل در بزم  صفا
155.32 * جوشن و خود است مر چالیش را	وین حریر و برد مر تعریش را 
155.33 این سخن پایان ندارد، ای جواد	ختم كن و الله اعلم بالرشاد
155.34 اندر احمد آن حسی كو غارب است	خفته این دم زیر خاك یثرب است 
155.35 و آن عظیم الخلق او كان صفدر است	بی تغیر مقعد صدق اندر است 
155.36 قابل تغییر اوصاف تن است	روح  باقی آفتاب روشن است 
155.37 اوست بی تغییر لا شرقیة	بی ز تبدیلی كه لا غربیة
155.38 آفتاب از ذره كی مدهوش شد ؟	شمع از پروانه كی بی هوش شد ؟
155.39 جسم احمد را تعلق بد، بدان	این تغیر آن  تن باشد، بدان 
155.40 همچو رنجوری و همچون خواب و درد	جان از این اوصاف باشد پاك و فرد
155.41 خود نتانم، ور بگویم وصف جان	زلزله افتد در این كون و مكان 
155.42 روبهش گر یك دمی آشفته بود	شیر جان مانا كه آن دم خفته بود
155.43 خفته بود آن شیر كز خواب است پاك	اینت شیر نرمسار  سهمناك 
155.44 خفته سازد شیر خود را آن چنان	كه تمامش مرده دانند این سگان 
155.45 ور نه در عالم كه را زهره بدی	كاو ربودی از ضعیفی تر بدی 
155.46 نقش احمد ز آن نظر بیهوش گشت	بحر او از مهر كف، پر جوش گشت 
155.47 مه همه كفّ است معطی نور پاش	ماه را گر كف نباشد، گو مباش 
155.48 احمد ار بگشاید آن پرّ جلیل	تا ابد مدهوش ماند جبرئیل 
155.49 چون گذشت احمد ز سدره  مرصدش	و ز مقام جبرئیل و از حدش 
155.50 * گفت او را: هین بپر اندر پی ام	گفت: رو رو، من حریف تو نیم 
155.51 باز گفتا: کز پیم آی و مایست	گفت: رو، زین پس مرا دستور نیست
155.52 باز گفت او را: بیا ای پرده سوز	من به اوج خود نرفتستم هنوز
155.53 گفت: بیرون زین حدّ، ای خوش فر من	گر زنم پرّی، بسوزد پرّ من 
155.54 حیرت اندر حیرت آمد این قصص	بی هشی خاصگان اندر اخص 
155.55 بی هشیها جمله اینجا بازی است	چند جان داری كه جان پردازی است 
155.56 جبرئیلا، گر شریفی ور عزیز	تو نه ای پروانه و نه شمع نیز
155.57 شمع چون دعوت كند وقت فروز	جان پروانه نپرهیزد ز سوز
155.58 این حدیث منقلب را گور كن	شیر را بر عكس، صید گور كن 
155.59 بند كن مشك سخن پاشیت را	وامكن انبان قلماشیت را
155.60 آنكه بر نگذشته اجزاش از زمین	پیش او معكوس و قلماش است این 
155.61 لا تخالفهم حبیبی دارهم	یا غریبا نازلا فی دارهم 
155.62 اعط ما شاءوا و راموا و ارضهم	یا ظعینا ساكنا فی ارضهم 
155.63 تا رسیدن در شه و در ناز خوش	رازیا با مرغزی می ساز خوش 
155.64 موسیا، در پیش فرعون زمن	نرم باید گفت، قولا  لینا
155.65 آب اگر در روغن جوشان كنی	دیگدان و دیگ را ویران كنی 
155.66 نرم گو، لیكن مگو غیر  صواب	وسوسه مفروش در "لین الخطاب" 
155.67 وقت عصر آمد، سخن كوتاه كن	ای كه عصرت عصر را آگاه كن 
155.68 گوی مر  گل خواره را كه: قند  به	نرمی فاسد مكن طینش مده 
155.69 نطق جان را روضۀ جانیستی	کز حرف و صوت مستغنیستی 
155.70 این سر خر در میان قندزار	ای بسا كس را كه بنهاده ست خار
155.71 ظن ببرد از دور، كاین آن است و بس	چون  قچ مغلوب، وا میرفت پس 
155.72 صورت حرف آن سر خر دان یقین	در رز معنی و فردوس برین 
155.73 ای ضیاء الحق، حسام الدین در آر	این سر خر را از این بطیخ  زار
155.74 تا سر خر چون بمرد از مسلخه	نشو دیگر باشدش زین مطبخه 
155.75 هین ز ما صورت گری و جان ز تو	نی غلط، هم این ز تو، هم آن ز تو
155.76 مثنوی صورت بود، جانش توئی	هم جهت، هم نور و، ارکانش توئی
155.77 بر فلك محمودی، ای خورشید فاش	بر زمین هم تا ابد محمود باش 
155.78 تا زمینی، با سمائی  بلند	یك دل و، یك قبله و، یك خو شوند
155.79 تفرقه بر خیزد و شرك و دوی	وحدت است اندر وجود معنوی 
155.80 چون شناسد جان من جان تو را	یاد آرد اتحاد ماجرا 
155.81 موسی و هارون شوند اندر زمین	مختلط خوش همچو شیر و انگبین 
155.82 چون شناسد اندك، او منكر شود	منكری اش پردۀ ساتر شود
155.83 پس شناسایی بگردانید رو	خشم كرد آن مه ز ناشكری او
155.84 زین سبب، جان نبی را جان  بد	ناشناسا گشت و پشت پای زد
155.85 این همه خواندی، فرو خوان "لمْ یكن"	تا بدانی لجّ آن گبر كهن 
155.86 پیش از آن كه نقش احمد فر نمود	نعت او هر گبر را تعویذ بود
155.87 كاین چنین كس هست؟ یا آید پدید؟	از خیال روش دلشان می طپید
155.88 سجده می كردند كای ربّ بشر	در عیان آریش، هر چه زودتر
155.89 تا به نام احمد از یستفتحون	یاغیانشان می شدندی سر نگون 
155.90 هر كجا حرب مهولی آمدی	غوثشان كرّاری احمد بدی 
155.91 هر كجا بیماری مزمن بدی	یاد اوشان داروی شافی شدی 
155.92 نقش او می گشت اندر راهشان	در دل و در گوش و در افواهشان 
155.93 نقش او را كی بیابد هر شغال ؟	بلكه فرع نقش او، یعنی خیال 
155.94 نقش او بر روی دیوار ار  فتد	از دل دیوار خون دل چكد
155.95 آن چنان فرخ بود نقشش برو	كه رهد در حال دیوار از دو رو
155.96 گشته با یك روئی اهل صفا	آن دو روئی عیب مر دیوار را
155.97 این همه انکار و کفران زادشان	چون در آمد سیّد آخر زمان
155.98 آنهمه تعظیم و تفخیم و وداد	چون بدیدندش به صورت، برد باد
155.99 قلب، آتش دید و، در دم شد سیاه	قلب را در قلب، كی بوده ست راه ؟
155.100 قلب میزد لاف اشواق محك	تا مریدان را در اندازد به شك 
155.101 افتد اندر دام مكرش ناكسی	این گمان سر بر زند از هر خسی 
155.102 كاین اگر نه نقد پاكیزه بدی	كی به سنگ امتحان راغب شدی ؟
155.103 * هیچ او لاف محک دیدن زدی؟	یا به سنگ امتحان شوقش بدی ؟
155.104 او محك می خواهد، اما آن چنان	كه نگردد قلبی او زآن عیان 
155.105 * گر بگویم تا قیامت زین کلام	صد قیامت بگذرد واین ناتمام
155.106 آن محك كه او نهان دارد صفت	نی محك باشد، نه نور معرفت 
155.107 آینه كاو عیب رو دارد نهان	از برای خاطر هر قلتبان 
155.108 آینه نبود منافق باشد او	این چنین آئینه را هرگز مجو
155.109 * آینه جو، راست گوئی بی نفاق	ختم کن والله اعلم بالوفاق
155.110 تا که عین آینه ات سازد خدا	که نمائی عرش را همچون سها
155.111 عرش چه و؟ چرخ چه؟ ای ذولباب	فهم کن والله اعلم بالصواب
پایان دفتر چهارم


دفتر پنجم مثنوی

1. مقدمه دفتر پنجم
1.1 شه حسام الدین كه نور انجم است	طالب آغاز سفر پنجم است 
1.2 ای ضیاء الحق حسام الدین  راد	اوستادان صفا را اوستاد
1.3 گر نبودی، خلق محجوب و كثیف	ور نبودی، حلقها تنگ و ضعیف 
1.4 در مدیحت، داد معنی دادمی	غیر این منطق، لبی بگشادمی 
1.5 لیك لقمۀ باز، آن  صعوه نیست	چاره اكنون، آب و روغن كردنیست 
1.6 شرح  تو غیب است با اهل جهان	همچو راز  عشق دارم در نهان 
1.7 مدح  تو حیف است با زندانیان	گویم اندر مجمع روحانیان 
1.8 مدح، تعریف است و تخریق  حجاب	فارغ است از مدح و تعریف آفتاب 
1.9 مادح  خورشید، مدّاح خود است	كه دو چشمم روشن و نامرمد است 
1.10 ذمّ  خورشید جهان، ذم  خود است	كه دو چشمم كور و تاریك و بد است 
1.11 تو ببخشا بر كسی كاندر جهان	شد حسود آفتاب كامران 
1.12 تاندش پوشید هیچ از دیده ها ؟	و ز طراوت دادن  پوسیده ها ؟
1.13 یا ز نور بی حدش تانند كاست ؟	یا به دفع جاه او تانند خاست ؟
1.14 هر كسی كاو حاسد كیهان بود	آن حسد، خود مرگ جاویدان بود
1.15 قدر تو بگذشت از درك عقول	عقل اندر شرح تو، شد بوالفضول 
1.16 گر چه عاجز آمد این عقل از بیان	عاجزانه جنبشی باید در آن 
1.17 ان شیئا كله لا یدرك	اعلموا ان كله لا یترك 
1.18 گر چه نتوان خورد طوفان  سحاب	كی توان كردن به ترك خورد آب ؟
1.19 * آب دریا را اگر نتوان کشید	هم به قدر تشنگی باید چشید
1.20 راز را، گر می نیاری در میان	دركها را تازه كن از قشر  آن 
1.21 نطقها نسبت به تو  قشر است، لیك	پیش  دیگر فهم ها، مغز است نیك 
1.22 آسمان، نسبت به عرش آمد فرود	ور نه بس عالیست سوی خاك تود
1.23 من بگویم وصف تو، تا ره برند	پیش از آن، كز فوت آن حسرت خورند
1.24 نور  حقیّ و، به حق، جذاب جان	خلق در  ظلمات  وهمند و گمان 
1.25 شرط، تعظیم است، تا این نور  خوش	گردد این بی دیدگان را سرمه كش 
1.26 * نور یابد مستعد تیز گوش	كاو نباشد عاشق ظلمت چو موش 
1.27 نور میکـش، ای حریف تیز گوش	گر نه ای چون موش، در ظلمت مکوش
1.28 سست چشمانی كه شب جولان كنند	كی طواف مشعلۀ ایمان كنند ؟
1.29 نكته های مشكل  باریك، شد	بند طبعی، كاو ز دین تاریك شد
1.30 تا بر آراید هنر را تار و پود	چشم در خورشید نتواند گشود
1.31 همچو نخلی بر نیارد شاخها	كرده موشانه، زمین، سوراخها
 
2. تفسیر آیه کریمه فخذْ أرْبعة من الطّیر فصرْهنّ إلیك الخ
2.1 چار وصف است، این بشر را، دل فشار	چار میخ عقل گشته این چهار
2.2 تو خلیل وقتی ای خورشید هش	این چهار اطیار  ره زن را بكـش 
2.3 زانكه هر مرغی از اینها، زاغ وش	هست عقل عاقلان را دیده كش 
2.4 چار وصف تن، چو مرغان خلیل	بسمل ایشان دهد جان را سبیل 
2.5 ای خلیل، اندر خلاص نیك و بد	سر ببرشان، تا رهد پاها ز سد
2.6 كل توئی و، جملگان، اجزای تو	بر گشا كه هست پاشان، پای تو
2.7 از تو، عالم، روح زاری میشود	پشت صد لشكر، سواری میشود
2.8 زآنكه این تن شد مقام چار خو	نامشان شد چار مرغ  فتنه جو
2.9 خلق را گر زندگی خواهی  ابد	سر ببر زین چار مرغ  شوم  بد
2.10 بازشان زنده كن از نوع دگر	كه نباشد بعد از آن  ز ایشان ضرر
2.11 چار مرغ  معنویّ راه زن	كرده اند اندر دل خلقان وطن 
2.12 چون امیر جملۀ دلها شوی	اندر این دوران خلیفۀ حق توئی 
2.13 سر ببر این چار مرغ زنده را	سرمدی كن عمر ناپاینده را
2.14 بط ّ و، طاوس است و، زاغ است و، خروس	این مثال چار خلق اندر نفوس 
2.15 بط، حرص است و، خروس آن شهوت است	جاه چون طاوس و، زاغ امنیت است 
2.16 منیتش آنكه بود امّید ساز	طامع تأبید، یا عمر  دراز
2.17 بط ّ، حرص آمد، كه نوكش در زمین	در تر و در خشك میجوید دفین 
2.18 یك زمان نبود معطل آن گلو	نشنود از حكم، جز امر  "كلوا"
2.19 همچو یغماچی كه خانه ای میكند	زود زود انبان خود پر میكند
2.20 اندر انبان میفشارد نیك و بد	دانه های درّ و حبّات نخود
2.21 تا مبادا یاغئی آید دگر	می فشارد در جوال، او خشك و تر
2.22 وقت تنگ و، فرصت اندك، او مخوف	در بغل زد، هر چه زوتر، بی وقوف 
2.23 اعتمادش نیست بر سلطان  خویش	كه مبادا طامعی آید به پیش 
2.24 لیك مؤمن، ز اعتماد آن حیات	می كند غارت به مهل و با انات 
2.25 ایمن است از فوت و از یاغی كه او	می شناسد قهر شه را بر عدو
2.26 ایمن است از خواجه تاشان  دگر	كه نیایندش مزاحم، صرفه بر
2.27 عدل شه را دید در ضبط حشم	كه نیارد كرد، كس بر كس ستم 
2.28 لاجرم نشتابد و ساكن بود	از فوات حظ ّ خود آمن بود
2.29 بس تأنی دارد و صبر و شكیب	چشم سیر و موقن است و پاك جیب 
2.30 كاین تأنی، پرتو رحمان بود	و آن شتاب از هزۀ شیطان بود
2.31 زآنكه شیطانش بترساند ز فقر	بارگیر صبر را، بكشد بعقر
2.32 از نبی بشنو كه شیطان در وعید	میكند تهدیدت از فقر شدید
2.33 تا خوری زشت و، بری زشت از شتاب	نی مروّت، نی تأنی، نی ثواب 

3. در سبب ورود این حدیث مصطفی صلوات اللّه علیه كه الكافر یاكل فی سبعه امعاء و المؤمن یاكل فی معاء واحد
3.1 لاجرم كافر خورد در هفت بطن	دین و دل باریك و لاغر، زفت بطن 
3.2 كافران مهمان پیغمبر شدند	وقت شام ایشان به مسجد آمدند
3.3 كامدیم ای شاه ما اینجا قنق	ای تو مهمان دار  سكان افق 
3.4 بی نوائیم و رسیده ما ز دور	هین بیفشان بر سر ما فضل و نور
3.5 رو به یاران کرد آن سلطان  راد	دستگیر جمله شاهان و عباد
3.6 گفت: ای یاران  من قسمت كنید	كه شما پر از من و خوی منید
3.7 پر بود اجسام هر لشكر ز شاه	ز آن زنند آن تیغ بر اعدای جاه 
3.8 تو به خشم شه زنی آن تیغ ها	ور نه بر اخوان چه خشم آید تو را ؟
3.9 بر برادر، بی گناهی میزنی	عكس خشم  شاه، گرز   ده منی 
3.10 شه یكی جان است و، لشكر پر از او	روح چون آب است و، این اجسام  جو
3.11 آب روح  شاه، اگر شیرین بود	جمله جوها پر ز آب خوش شود
3.12 كه رعیت دین شه دارند و بس	این چنین فرمود سلطان  عبس 
3.13 هر یكی یاری، یكی مهمان گزید	در میان یك زفت بود و، بی ندید
3.14 جسم  ضخمی داشت، كس او را نبرد	ماند در مسجد، چو اندر جام  درد
3.15 مصطفی بردش، چو واماند از همه	هفت بز بد شیر ده اندر رمه 
3.16 كه مقیم خانه بودندی بزان	بهر دوشیدن برای وقت خوان 
3.17 نان و آش و شیر آن هر هفت بز	خورد آن بو قحط اعوج ابن غزّ
3.18 جمله اهل بیت خشم آلو شدند	كه همه در شیر بز طامع بدند
3.19 معده طبلی خوار همچون طبل كرد	قسم هجده آدمی را او بخورد
3.20 وقت خفتن رفت و در حجره نشست	پس كنیزك از غضب در را ببست 
3.21 از برون زنجیر در را در فكند	كه از او بد خشمگین و دردمند
3.22 گبر را در نیمه شب یا صبحدم	بس تقاضا آمد و درد شكم 
3.23 از فراش خویش سوی در شتافت	دست بر در چون نهاد، او بسته یافت 
3.24 در گشادن حیله كرد آن حیله ساز	نوع نوع و خود نشد آن بند باز
3.25 شد تقاضا بر تقاضا، خانه تنگ	ماند او حیران و بی درمان و دنگ 
3.26 حیله ای كرد و به خواب اندر خزید	خویش را در خواب و در ویرانه دید
3.27 زآنكه ویرانه بد اندر خاطرش	شد به خواب اندر همانجا منظرش 
3.28 خویش در ویرانۀ خالی چو دید	او چنان محتاج، هم در حال رید
3.29 گشت بیدار و بدید آن جامه خواب	پر حدث، دیوانه شد از اضطراب 
3.30 ز اندرون او بر آمد صد خروش	از چنین رسوائی بی خاك پوش 
3.31 گفت: خوابم بدتر از بیداریم	كه خورم زآنسان و زینسان میریم 
3.32 بانگ می زد  وا ثبورا  وا ثبور	آنچنان كه كافران روز نشور
3.33 منتظر كه، كی شود این شب به سر؟	تا بر آید از گشادن بانگ در
3.34 تا گریزد او چو تیری از كمان	تا نبیند هیچ كس او را چنان 
3.35 قصه بسیار است، كوته می كنم	باز شد آن در، رهید از درد و غم 

4. در  حجره گشادن مصطفی علیه الصلاة و السلام بر مهمان و خود را پنهان كردن تا خجل نشود
4.1 مصطفی صبح آمد و در را گشاد	صبح آن گمراه را، او راه داد
4.2 در گشاد و گشت پنهان مصطفی	تا نگردد شرمسار آن مبتلا
4.3 تا برون آید، رود گستاخ او	تا نبیند در گشا را، پشت و رو
4.4 یا نهان شد در پس چیزی و یا	از وی اش پوشید دامان خدا
4.5 صبْغة الله، گاه پوشیده كند	پردۀ بی چون بر آن ناظر تند
4.6 تا نبیند خصم را پهلوی خویش	قدرت قادر از آن بیش است، بیش 
4.7 مصطفی میدید احوال شبش	لیك مانع بود فرمان ربش 
4.8 تا كه پیش از خبط، بگشاید رهی	تا نیفتد ز آن فضیحت در چهی 
4.9 لیك، حكمت بود و، امر آسمان	تا ببیند خویشتن را او چنان 
4.10 بس عداوتها كه آن یاری بود	بس خرابیها كه معماری بود
4.11 * چونکه کافر باب را بگشاده دید	نرم نرمک از کمین بیرون جهید
4.12 جامه خواب   پر حدث را، یك فضول	قاصدا، آورد در پیش رسول 
4.13 كه "چنین كردست مهمانت، ببین"	خنده ای زد "رحْمة للعالمین" 
4.14 كه بیاور مطهره اینجا به پیش	تا بشویم جمله را با دست خویش 
4.15 هر كسی می جست: كز بهر خدا	جان ما و جسم ما قربان تو را
4.16 ما بشوئیم این حدث را، تو بهل	كار دست است این، نه كار جان و دل 
4.17 ای لعمْرك مر تو را حق عمر خواند	پس خلیفه كرد و بر كرسی نشاند
4.18 ما برای خدمت تو میزئیم	چون تو خدمت میكنی، پس ما کئیم ؟
4.19 گفت: میدانم، ولیك این ساعتیست	كاندر این شستن به خویشم، حكمتیست 
4.20 منتظر بودند كاین قول نبی ست	تا پدید آید كه این اسرار چیست 
4.21 او به جد می شست آن احداث را	خاص ز امر حق، نه تقلید و ریا
4.22 كه دلش می گفت: كاین را تو بشو	كه در اینجا هست حكمت، تو به تو

5. در سبب رجوع كردن آن کافر به خانۀ مصطفی صلی الله علیه و آله در آن ساعت كه مصطفی بالین ملوث او را به دست خود می شست و خجل شدن او، و جامه چاك كردن و نوحۀ او بر خود و بر حال خود
5.1 كافرك را هیكلی بد یادگار	یاوه دید آن را و گشت او بی قرار
5.2 گفت: آن حجره كه شب جا داشتم	هیكل آنجا بی خبر بگذاشتم 
5.3 گر چه شرمین بود، شرمش  حرص برد	حرص اژدرهاست، نی چیزیست خرد
5.4 از پی هیكل شتاب اندر دوید	در وثاق مصطفی، و آنحال دید
5.5 كان "ید الله"، آن حدث با دست خود	خوش همی شوید، كه دورش چشم بد
5.6 هیكلش از یاد رفت و شد پدید	اندر او شوری، گریبان را درید
5.7 میزد او دو دست را بر رو و سر	كله را میكوفت بر دیوار و در
5.8 آنچنانكه خون، ز بینی و سرش	شد روان و، رحم كرد آن مهترش 
5.9 نعره ها زد، خلق گرد آمد بر او	گبر گویان: ایها الناس، احذروا
5.10 میزد او بر سر كه: ای بی عقل، سر	می زد او بر سینه، كای بی نور بر
5.11 سجده می كرد او كه: ای كل زمین	شرمسار است از تو این جزو مهین 
5.12 تو كه  كلی، خاضع امر وئی	من كه جزوم، ظالم و زشت و غوی 
5.13 تو كه  كلی، خوار و لرزانی ز حق	من كه جزوم، در خلاف و در سبق 
5.14 هر زمان می كرد رو بر آسمان	كه ندارم روی این قبلۀ جهان 
5.15 چون ز حد بیرون بلرزید و طپید	مصطفایش در كنار خود كشید
5.16 ساكنش كرد و بسی بنواختش	دیده اش بگشاد و، داد  اشناختش 
5.17 تا نگرید ابر كی خندد چمن ؟	تا نگرید طفل كی جوشد لبن ؟
5.18 طفل  یك روزه همی داند طریق	كه بگریم تا رسد دایۀ شفیق 
5.19 تو نمی دانی، كه دایۀ  دایگان ؟	كم دهد بی گریه شیرت رایگان 
5.20 گفت "و لیبكوا كثیرا " گوش دار	تا بریزد شیر  فضل  كردگار
5.21 گریۀ ابر است و سوز  آفتاب	استن دنیا همین دو رشته تاب 
5.22 گر نبودی سوز مهر و اشك ابر	كی شدی اجسام  ما عرض و سطبر ؟
5.23 كی بدی معمور این هر چار فصل ؟	گر نبودی این  تف و این گریه اصل 
5.24 سوز مهر و، گریۀ ابر  جهان	چون همی دارد جهان را خوش دهان ؟
5.25 آفتاب عقل را در سوز دار	چشم را چون ابر، اشك افروز دار
5.26 چشم، گریان بایدت چون طفل خرد	كم خور این نان را، كه نان آب تو برد
5.27 تن چو با برگ است روز و شب از آن	شاخ جان، در برگ ریز است و خزان 
5.28 برگ تن، بی برگی جان است، زود	زین بباید كاستن، و آن را فزود
5.29 "أقْرضو الله"، قرض ده زین برگ تن	تا بروید در عوض در دل چمن 
5.30 قرض ده، كم كن از این لقمۀ تنت	تا نماید "وجه لا عینٌ رأت" 
5.31 تن ز سرگین، خویش چون خالی كند	پر ز مشك و درّ  اجلالی كند
5.32 زین پلیدی  برهد و پاكی برد	از "یطهر كم"، تن او بر خورد
5.33 دیو می ترساندت كه: هین و هین	زین پشیمانی خوری، گردی حزین 
5.34 گر گذاری، زین هوسها، تو بدن	بس پشیمان و غبین خواهی شدن 
5.35 این بخور، گرم است و داروی مزاج	و آن بیاشام از پی نفع و علاج 
5.36 هم بدین نیت كه این تن مركب است	آن چه خو كردست، آنش اصوب است 
5.37 هین مگردان خو، كه پیش آید خلل	در دماغ و دل بزاید صد علل 
5.38 این چنین تهدیدها آن دیو  دون	آرد و بر خلق خواند صد فسون 
5.39 خویش جالینوس سازد در دوا	تا فریبد نفس  بیمار تو را
5.40 كاین تو را سود است، از درد و غمی	گفت آدم را همین، در گندمی 
5.41 پیش آرد هی هی و هیهات را	و ز لویشه پیچد او لبهات را
5.42 همچو لبهای فرس، در وقت نعل	تا نماید سنگ كمتر را چو لعل 
5.43 گوشهایت گیرد او، چون گوش اسب	می كشاند سوی حرص و سوی كسب 
5.44 بر زند بر پات نعلی ز اشتباه	تا بمانی تو ز درد آن  ز راه 
5.45 نعل  او باشد "تردد در دو كار"	این كنم یا آن كنم؟ هین هوش دار
5.46 آن بكن كه کرد مختار نبی	آن مكن كه كرد مجنون و صبی 
5.47 "حفت الجنة" به چه محفوف گشت	بالمكاره، كه از او افزود كشت 
5.48 صد فسون دارد ز حیلت و ز دها	كه كند در سله، گر هست اژدها
5.49 * گر بود کوهی، چو که،  بربایدش	دست برد خویشتن بنمایدش
5.50 * ور بود آب روان، بر بنددش	ور بود حبر زمان، بر خنددش 
5.51 عقل را، با عقل  یاری، یار كن	"أمْرهمْ شوری"  بخوان و كار كن 

6. نواختن مصطفی صلی الله علیه و آله مهمان را و مسلمان شدن و تسكین دادن او را از آن اضطراب و  ندامت 
6.1 این سخن پایان ندارد، آن عرب	ماند از الطاف آن شه در عجب 
6.2 خواست دیوانه شدن، عقلش رمید	دست عقل  مصطفی بازش كشید
6.3 گفت: این سو آ، بیامد آن چنان	كه كسی بر خیزد از خواب گران 
6.4 گفت: این سو آ، مكن هین، با خود آ	كاندر این سو هست با تو كارها
6.5 آب بر رو زد، در آمد در سخن	كای شهید حق، شهادت عرضه  كن 
6.6 تا گواهی بدهم و بیرون شوم	سیرم از هستی، در آن هامون شوم 
6.7 ما در این دهلیز  قاضی  قضا	بهر دعوی  الستیم و بلی
6.8 چون "بلی"  گفتیم، آن را ز امتحان	قول و فعل ما شهود است و بیان 
6.9 از چه در دهلیز قاضی تن زدیم ؟	نی كه ما بهر گواهی آمدیم ؟
6.10 چند در دهلیز قاضی، ای گواه	حبس باشی؟ ده شهادت از پگاه 
6.11 ز آن بخواندندت بدین جا، تا كه تو	آن گواهی بدهی و، ناری عتو
6.12 از لجاج  خویشتن بنشسته ای	اندر این تنگی، لب و كف بسته ای 
6.13 تا بندهی این گواهی، ای شهید	تو از این دهلیز كی خواهی رهید؟
6.14 یك زمان كار است، بگزار و بتاز	كار  كوته را مكن بر خود دراز
6.15 خواه در صد سال و، خواهی یك زمان	این امانت، وا  گذار و، وا  رهان 

7. بیان آنكه، اعمال نماز و روزه و حج و همۀ چیزهای برونی گواهیهاست بر نور اندرونی
7.1 این نماز و روزه و حج و جهاد	هم گواهی دادن است از اعتقاد
7.2 این زكات و هدیه و ترك حسد	هم گواهی دادن است از سرّ خود
7.3 خوان و مهمانی، پی اظهار  راست	كای مهان، ما با شما هستیم راست 
7.4 هدیه ها و ارمغان و پیش  كش	شد گواه آنكه: هستم با تو خوش 
7.5 هر كسی كاو شد به مالی با فسون	چیست؟ دارم گوهری در اندرون 
7.6 گوهری دارم ز تقوی یا سخا	این زكات و روزه بر هر دو گوا
7.7 روزه گوید: كرد تقوی از حلال	در حرامش، دان كه نبود اتصال 
7.8 و آن زكاتش گفت: كاو از مال  خویش	می دهد، پس چون بدزدد ز اهل  كیش ؟
7.9 گر، به طرّاری كنند این دو گواه	جرح شد در محكمۀ عدل  اله 
7.10 هست صیاد، ار كند دانه نثار	نی ز رحم و جود، بل بهر شكار
7.11 هست گربۀ روزه دار اندر صیام	خفته كرده خویش، بهر صید خام 
7.12 كرده بد ظن، زین كژی، صد قوم را	كرده بد نام، اهل  جود و صوم را
7.13 فضل  حق، با این كه او كژ می تند	عاقبت، زین جمله پاكش میكند
7.14 سبق برده رحمتش، و آن غدر را	داده نوری، كآن نباشد بدر را
7.15 كوشش اش را  شسته حق زین اختلاط	غسل داده رحمت او را زین خباط
7.16 تا كه غفاریّ او ظاهر شود	سیئات جمله را غافر شود

8. پاك كردن آب همۀ پلیدیها را، و باز پاك كردن خدای تعالی آب را از پلیدی، لاجرم قدوس آمد حق تعالی
8.1 آب بهر این ببارد از سماك	تا پلیدان را كند، از خبث پاك 
8.2 آب چون بیکار گردد، شد نجس	تا چنان شد، كآب را، رد كرد حس 
8.3 حق ببردش باز در بحر صواب	تا بشستش از كرم، آن آب  آب 
8.4 سال دیگر آمد او دامن كشان	هی كجا بودی؟ به دریای خوشان 
8.5 من نجس ز اینجا شدم، پاك آمدم	بستدم خلعت، سوی خاك آمدم 
8.6 هین بیائید، ای پلیدان سوی من	كه گرفت، از خوی یزدان، خوی من 
8.7 در پذیرم جملۀ زشتیت را	چون ملك، پاكی دهم عفریت را
8.8 چون شوم آلوده، باز آنجا روم	سوی اصل  اصل  پاكیها روم 
8.9 دلق  چركین بر كنم آنجا ز سر	خلعت پاكم دهد بار دگر
8.10 كار او این است و، كار من هم این	عالم آرای است "رب العالمین" 
8.11 گر نبودی این پلیدیهای ما	كی بدی این  بارنامه  آب را ؟
8.12 كیسه های زر بدوزیدست او	میرود جویان  مفلس، سو به سو 
8.13 یا بریزد بر گیاه  رسته ای	یا بشوید روی هر ناشسته ای 
8.14 یا بگیرد بر سر او حمّال وار	كشتی بی دست و پا را در بحار
8.15 صد هزاران دارو اندر وی نهان	زآنكه دارو زو بروید در جهان 
8.16 جان  هر درد و دل  هر دانه ای	میرود در جو، چو داروخانه ای 
8.17 زو یتیمان  زمین را پرورش	زو به خاک گرسنه صد گون خورش 
8.18 چون نماند مایه اش، تیره شود	همچو ما، اندر زمین، خیره شود
8.19 ناله از باطن بر آرد: كای خدا	آنچه دادی دادم و، ماندم گدا

9. استعانت آب از حق سبحانه و تعالی بعد از تیره شدن
9.1 ریختم سرمایه بر پاك و پلید	ای شه سرمایه ده "هل من مزید"
9.2 ابر را گوید:  ببر جای خوشش	هم تو خورشیدا، به بالا بر كشش 
9.3 راههای مختلف میراندش	تا رساند سوی بحر   بیحدش 
9.4 خود غرض زین آب، جان  اولیاست	كاو غسول تیرگیهای شماست 
9.5 چون شود تیره ز قذر  اهل   فرش	باز گردد سوی پاكی بخش  عرش 
9.6 باز آید ز آن طرف دامن كشان	از طهارات محیط آدر نشان 
9.7 * از تیمم وارهاند جمله را	و از تحرّی طالبان قبله را
9.8 ز اختلاط خلق یابد اعتلال	آن سفر جوید كه "ارحنا یا بلال" 
9.9 ای بلال  خوش نوای  خوش صهیل	مئذنه بر رو بزن طبل رحیل 
9.10 جان سفر رفت و، بدن اندر قیام	وقت رجعت، زین سبب گوید سلام 
9.11 این مثل چون واسطه ست اندر كلام	واسطه شرط است، بهر فهم عام 
9.12 اندر آتش كی رود بی واسطه ؟	جز سمندر، كاو رهید از رابطه 
9.13 واسطۀ حمام باید ز ابتدا	تا ز آتش خوش كنی تو طبع را
9.14 چون نتانی شد در آتش چون خلیل	گشت حمامت رسول، آبت دلیل 
9.15 هست سیری از حق و اهل  طبع	كی رسد بی واسطه نان در شبع ؟ 
9.16 لطف از حق است، لیكن اهل تن	در نیابد لطف بی پردۀ چمن 
9.17 چون نماند واسطۀ تن، بی حجیب	همچو موسی، نور  مه یابد ز جیب 
9.18 این هنرها آب را هم شاهد است	كاندرونش پر ز نور ایزد است 

10. گواهی فعل و قول بیرونی بر ضمیر و نور اندرونی
10.1 قول و فعل آمد گواهان  ضمیر	زین دو بر باطن تو استدلال گیر
10.2 چون ندارد سیر سرّت در درون	بنگر اندر بول  رنجور از برون 
10.3 فعل و قول، آن بول  رنجوران بود	كآن طبیب جسم را برهان بود
10.4 و آن طبیب روح در جانش رود	وز ره جان، اندر ایمانش رود
10.5 حاجتش نبود به فعل و قول  خوب	احذروهم هم جواسیس القلوب 
10.6 این گواه فعل و قول از وی بجو	كاو به دریائیست واصل، همچو جو
10.7 * قول و فعل او گواه او بود	کاو به دریا متصل چون جو بود
10.8 * بنگر اندر فعل او و قول او	تا چه دارد در ضمیر، آن راز جو
10.9 * نورش اندر مرتبت چند است و چیست؟	بهر صید او دانه پاشد، یا سخیست
10.10 * گر بود صیاد، از وی دور شو	وآن فسون و فعل و قولش کم شنو
10.11 * ور بود صدیق، دست از وی مدار	تا رساند مر تو را سوی بحار
10.12 لیک نور عارفی کز حد گذشت	پر شد از نورش بیابانها و دشت
10.13 شاهدی یش فارغ آمد از شهود	وز تکلفهای جانبازی و جود

11. در بیان آنكه نور، خود را از اندرون شخص منور ظاهر کند بر خلقان، بی فعل و قول  عارف، افزون از آنکه بقول و فعل او ظاهر شود، چنانکه آفتاب بلند شود و بانگ خروس و اعلام مؤذن حاجت نیاید، بی آنکه قولی و فعلی بیان كند گواهی دهد بر نور او
11.1 نور آن گوهر چون بیرون تافته ست	زین تسلسها فراغت یافته ست 
11.2 پس مجو از وی گواه  فعل و گفت	كه از او هر دو جهان چون  گل شكفت 
11.3 این گواهی چیست؟ اظهار نهان	خواه فعل و خواه قول و غیر  آن 
11.4 كه عرض، اظهار  سرّ  جوهر است	وصف باقی وین عرض بر معبر است 
11.5 این نشان  زر نماند بر محك	زر بماند نیك نام و بی ز شك 
11.6 * این صلاة و، این جهاد و، این صیام	هم نماند، جان بماند نیك نام 
11.7 جان چنین افعال و اقوالی نمود	بر محك امر، جوهر را بسود
11.8 كه اعتقادم راست است، اینك گواه	لیك هست اندر گواهان اشتباه 
11.9 تزكیه باید گواهان را بدان	تزكیه اش اخلاص و موقوفی بدان 
11.10 حفظ لفظ، اندر گواه قولی است	حفظ عهد، اندر گواه فعلی است 
11.11 گر گواه قول  كژ گوید، رد است	ور گواه فعل كژ پوید، بد است 
11.12 قول و فعل بی تناقض بایدت	تا قبول اندر زمان پیش آیدت 
11.13 "سعیكم شتی"، تناقض اندرید	روز می دوزید و، شب بر می درید
11.14 پس، گواهی با تناقض كه شنود ؟	او مگر حکمی كند از لطف خود
11.15 قول و فعل، اظهار سرّ است و ضمیر	هر دو پیدا می كند سرّ  ستیر
11.16 چون گواهت تزكیه شد، شد قبول	ور نه محبوس یست اندر مول مول 
11.17 تا تو بستیزی، ستیزند، ای حرون	فانتظرهم،  إنّهمْ  منتظرون 

12. عرضه كردن مصطفی علیه السلام شهادت را بر آن مهمان خویش
12.1 این سخن پایان ندارد، مصطفی	عرضه كرد ایمان و پذرفت آن فتی 
12.2 آن شهادت را كه فرّخ بوده است	بندهای بسته را بگشوده است 
12.3 گشت مومن، گفت او را مصطفی	كه امشبان هم باش تو مهمان ما
12.4 گفت: و الله، تا ابد ضیف توام	هر كجا باشم، به هر جا كه روم 
12.5 زنده كرده و، معتق و، دربان  تو	این جهان و آن جهان، بر خوان  تو
12.6 هر كه بگزیند جز این "بگزیده خوان"	عاقبت درّد گلویش استخوان 
12.7 هر كه سوی خوان غیر تو رود	دیو با او دان كه هم كاسه شود
12.8 هر كه از همسایگیی تو رود	دیو بی شك دان كه همسایه اش شود
12.9 ور رود بی تو سفر او دور دست	دیو  بد همراه و هم سفرۀ وی است 
12.10 ور نشیند بی تو براسب شریف	حاسد ما هست و، دیو او را ردیف 
12.11 ور بچه گیرد از او شهناز  او	دیو در نسلش بود انباز  او
12.12 در "نبی شاركْهمْ " گفته ست حق	هم در اموال و، در اولاد، ای سبق 
12.13 گفت پیغمبر ز غیب این را جلی	در مقالات نوادر با علی 
12.14 یا رسول الله رسالت را تمام	تو نمودی همچو شمس  بی غمام 
12.15 این كه تو كردی دو صد مادر نكرد	عیسی از افسونش با عازر نكرد
12.16 از تو جانم از اجل  نك جان ببرد	عازر ار شد زنده ز آن دم، باز مرد
12.17 گشت مهمان رسول آن شب عرب	شیر یك بز، نیمه خورد و بست لب 
12.18 كرد الحاحش: بخور شیر و رقاق	گفت: گشتم سیر، و الله بی نفاق 
12.19 این تكلف نیست، نی ناموس و فن	سیرتر گشتم از آنكه دوش من 
12.20 در عجب ماندند جمله اهل بیت	پر شد این قندیل زآن یك قطره زیت 
12.21 آنچه قوت مرغ بابیلی بود	سیری معدۀ چنین پیلی بود!
12.22 فجفجه افتاد اندر مرد و زن	قدر پشه میخورد آن پیل تن ! 
12.23 حرص و، وهم كافری سر زیر شد	اژدها از قوت موری سیر شد 
12.24 آن گدا چشمیّ كفر، از وی برفت	لوت ایمانیش لمتر كرد و زفت 
12.25 آنكه از جوع البقر بر می طپید	همچو مریم میوۀ جنت بچید
12.26 میوۀ جنت سوی چشمش شتافت	معدۀ چون دوزخش آرام یافت 

13. بیان آنكه، نور كه غذای جان است، غذای جسم اولیا می شود، تا آنکه جسم هم یار شود جان را، كه "اسلم شیطانی علی یدی"
13.1 ذات ایمان، نعمت و لوتیست هول	ای قناعت كرده از ایمان به قول 
13.2 گر چه آن مطعوم  جان است و نظر	جسم را هم ز آن نصیب است، ای پسر
13.3 * تا کی؟ ای قانع به نان و گند نا 	با خود آ  و، نور  ایمان کن غذا
13.4 گر نگشتی دیو  جسم آن را اكول	"اسلم الشیطان" نفرمودی رسول 
13.5 دیو، از آن لوتی كه مرده حیّ شود	تا نیاشامد، مسلمان كی شود؟
13.6 دیو بر دنیاست عاشق، كور و كر	عشق را، عشقی دگر برّد مگر
13.7 از نهانخانۀ یقین چون میچشد	اندك اندك، عشق رخت آنجا كشد
13.8 یا حریص البطن عرج هكذا	انما المنهاج تبدیل الغذا
13.9 یا مریض القلب عرج  للعلاج	جملة التدبیر تبدیل المزاج 
13.10 ایها المحبوس فی رهن الطعام	سوف تنجو ان تحملت الفطام 
13.11 ان فی الجوع  طعاما وافرا	افتقدها و ارتج  یا نافرا
13.12 اغتذ بالنور كن مثل البصر	وافق  الاملاك یا خیر البشر
13.13 چون ملك، تسبیح  حق را كن غذا	تا رهی همچون ملایك از إذا
13.14 جبرئیل، ار سوی جیفه كم تند	او به قوّت، كی ز كركس كم زند ؟
13.15 * پیل اگر چه در زمین آهسته است	او ز پشه، باز گو، کی رسته است؟

14. انكار اهل تن غذای روح را و لرزیدن ایشان بر غذای خسیس
14.1 حبذا، خوانی نهاده در جهان	لیك از چشم خسیسان بس نهان 
14.2 گر جهان باغی پر از نعمت شود	قسم مار و مور، هم خاكی بود
14.3 قسمشان خاك است، گر دی، گر بهار	میر  كونی، خاك چون نوشی چو مار ؟
14.4 * در میان چوب گوید كرم  چوب	مر كه را باشد چنین حلوای خوب ؟ 
14.5 در میان خاک گوید کرم خرد	این چنین حلوا به عالم کس نخورد
14.6 كرم سرگین، در میان آن حدث	در جهان  نقلی نداند، جز خبث 

15. مناجات
15.1 ای خدای بی نظیر، ایثار كن	گوش را چون حلقه دادی زین سخن 
15.2 گوش ما گیر و در آن مجلس كشان	كز رحیقت میچشند این سر خوشان 
15.3 چون به ما بوئی رسانیدی از این	سر مبند آن مشك را، ای ربّ  دین 
15.4 از تو نوشند، ار ذكور و، ار اناث	بی دریغی در عطا، یا مستغاث 
15.5 ای دعا ناکرده از تو مستجاب	داده دل را هر دمی صد فتح  باب 
15.6 چند حرفی نقش كردی از رقوم	سنگها از عشق آن شد همچو موم 
15.7 نون  ابرو، صاد چشم و، جیم گوش	بر نوشتی فتنۀ صد عقل و هوش 
15.8 زین حروفت شد خرد باریك ریس	نسخ می كن، ای ادیب خوش نویس 
15.9 در خور هر فكر بسته بر عدم	دم به دم نقش خیال  خوش رقم 
15.10 حرفهای طرفه بر لوح خیال	بر نوشته چشم و ابرو خدّ و خال 
15.11 بر عدم باشم، نه بر موجود مست	زآنكه معشوق عدم وافی تر است 
15.12 عقل را  خط خوان  آن اشكال كرد	تا دهد تدبیرها را ز آن نورد

16. تمثیل لوح محفوظ و ادراك عقل هر كسی از آن لوح آنكه امر و قسمت و مقدور هر روزۀ وی است همچون ادراك جبرئیل علیه السلام، هر روزی از لوح اعظم
16.1 چون ملك، از لوح محفوظ، آن خرد	هر صباحی درس هر روزه برد
16.2 در عدم تحریرها بین با بیان	وآن سوادش حیرت سودائیان 
16.3 هر كسی شد بر خیالی ریش  گاو	گشته در سودای گنجی  كنج كاو
16.4 از خیالی گشته شخصی پر شكوه	روی آورده به معدنها و كوه 
16.5 و ز خیالی آن دگر با جهد مرّ	رو نهاده سوی دریا بهر  درّ
16.6 و آن دگر بهر ترهّب در كنشت	و آن یكی بهر حریصی سوی كشت 
16.7 از خیال، آن رهزن  رسته شده	و ز خیال، این مرهم  خسته شده 
16.8 در پری خوانی، یكی دل كرده گم	بر نجوم آن دیگری بنهاده سم 
16.9 * آن یکی در کشتی از بهر رباح	وآن یکی با فسق و دیگر با صلاح
16.10 این روشها مختلف بیند برون	ز آن خیالات ملوّن ز اندرون 
16.11 این در آن حیران شده: كان بر چی است؟	هر چشنده آن دگر را نافی است 
16.12 آن خیالات ار نبد نامؤتلف	چون ز بیرون شد روشها مختلف ؟
16.13 قبلۀ جان را چو پنهان كرده اند	هر كسی رو جانبی آورده اند

17. تمثیل روشهای مختلف و همتهای گوناگون به اختلاف تحرّی متحرّیان در وقت نماز قبله را به وقت تاریكی و تحرّی غواصان در قعر بحر
17.1 همچو قومی كه تحرّی می كنند	بر خیال قبله، هر سو می تنند
17.2 چونكه كعبه رو نماید صبحگاه	كشف گردد كه، که گم كردست راه 
17.3 یا چو غوّاصان درون قعر  آب	هر یکی چیزی همی چیند شتاب 
17.4 بر امید گوهر و درّ  ثمین	توبره  پر می كنند از آن و این 
17.5 چون برآیند از تگ دریای ژرف	كشف گردد صاحب درّ  شگرف 
17.6 و آن دگر كاو برد مروارید خرد	و آن دگر كه سنگها و ریگ برد
17.7 هكذا، یبلوکم، بالساهره	فتنه ذات  افتضاح ٍ قاهره 
17.8 همچنین هر قوم چون پروانگان	گرد شمعی پر زنان اندر جهان 
17.9 خویش را بر آتشی بر میزنند	گرد شمع خود طوافی میكنند
17.10 بر امید آتش موسای بخت	كز لهیبش سبز و تر گردد درخت 
17.11 فضل  آن آتش شنیده هر رمه	هر شرر را، آن گمان برده، همه 
17.12 چون بر آید صبحدم نور خلود	وا نماید هر یكی، چه شمع بود
17.13 هر كه را پر سوخت ز آن شمع  ظفر	بدهدش آن شمع  خوش هفتاد پر
17.14 لیک پروانۀ دو دیده دوخته	مانده زیر شمع بد  پر سوخته 
17.15 می طپد اندر پشیمانی و سوز	می كند آه از هوای چشم دوز
17.16 شمع او گوید كه: من چون سوختم	كی تو را برهانم از سوز و ستم ؟
17.17 شمع او گریان كه: من سر سوخته	چون كنم مر غیر را افروخته ؟ 
17.18 او همی گوید كه: از اشكال تو	غرّه گشتم، دیر دیدم حال  تو

18. در معنی آیت وافی هدایت یا حسْرة علی الْعباد
18.1 شمع مرده، باده رفته، دل ربا	غوطه خورد، از ننگ كژ بینی  ما
18.2 ظلت الارباح خسرا مغرما	تشتكی شكوی الی الله العمی 
18.3 حبذا ارواح اخوان ثقات	 مسْلماتٍ، مؤْمناتٍ، قانتات 
18.4 هر كسی، رو سوی سو آورده اند	وین عزیزان، رو به بی سو كرده اند
18.5 * هر كبوتر می پرد در مذهبی	وین كبوتر جانب  بی جانبی 
18.6 هر عقابی می پرد از جا به جا	وین عقابان راست، بی جائی سرا
18.7 ما نه مرغان هوا، نه خانگی	دانۀ ما، دانۀ بی دانگی 
18.8 ز آن فراخ آمد چنین روزی ما	كه دریدن شد  قبا دوزی ما

19. سبب آنكه فرجی را نام  فرجی نام نهادند از اول
19.1 صوفیی بدرید جبه در حرج	پیشش آمد بعد بدریدن فرج 
19.2 گشت نام آن دریده فرجی	آن لقب شد فاش از آن مرد نجی 
19.3 این لقب شد فاش و صافش شیخ برد	ماند اندر طبع خلقان حرف درد
19.4 همچنین هر نام صافی داشته ست	اسم را چون دردئی بگذاشته ست 
19.5 هر كه گل خوار است دردی را گرفت	رفت صوفی سوی صافی ناشكفت 
19.6 گفت: لابد درد را صافی بود	زین دلالت دل به صفوت میرود
19.7 درد عسر افتاد و صافش یسر آن	صاف چون خرما و، دردی بسر آن
19.8 عسر با یسر است، هین آیس مباش	راه داری زین ممات اندر معاش 
19.9 صاف خواهی، جبّه بشكاف ای پسر	تا از آن صفوت بر آری زود سر
19.10 هست صوفی آنكه شد صفوت طلب	نه لباس صوف و خیاطی و دبّ 
19.11 صوفئی گشته به پیش این لئام	الخیاطه، و اللواطه، و السلام 
19.12 بر خیال آن صفا و نام نیك	رنگ پوشیدن نكو باشد و لیك 
19.13 بر خیالش گر روی تا اصل او	همچنانکه گربه سوی نان به بو
19.14 * بو قلاوز است، ای جویای عشق	نی ز بو یعقوب شد بینای عشق؟
19.15 دور باش  غیرتت آمد خیال	گرد بر گرد سراپردۀ جمال 
19.16 بسته هر جوینده را كه راه نیست	هر خیالش پیش می آید كه بیست 
19.17 جز مگر آن تیز گوش  تیز هوش	که بود از جیش  نصرتهاش، جوش 
19.18 بجهد از تخییلها، بی شه شود	تیر شه بنماید و بیرون رود
19.19 * هر که را در دست تیر شه بود	راه یابد تا به منزل میرود

20. فی المناجات
20.1 * ای قدیم راز دان ذوالمنن	در ره تو عاجزیم و ممتحن
20.2 این دل سر گشته را تدبیر بخش	وین كمانهای دو تو را تیر بخش 
20.3 جرعه ای بر ریختی زآن خفیه جام	بر زمین خاك من كأس الكرام 
20.4 جست بر زلف و رخ، از جرعه ش نشان	خاك را شاهان همی لیسند از آن 
20.5 جرعۀ حسن است کاینخاک است خوش	كه به صد رو، روز و شب می لیسیش 
20.6 جرعه خاك آمیز چون مجنون كند	مر شما را صاف او تا چون كند
20.7 هر كسی پیش كلوخی جامه چاك	كان كلوخ از حسن آمد جرعه ناك 
20.8 جرعه ای بر ماه و خورشید و حمل	جرعه ای بر عرش و كرسی و زحل 
20.9 جرعه گوئیش، ای عجب! یا كیمیا	كه ز آسیبش فنا گردد بقا
20.10 جد طلب آسیب او، ای ذو فنون	لا یمس ذاك الا المطهرون 
20.11 جرعه ای بر لعل و بر زرّ و درر	جرعه ای بر خمر و بر نقل و ثمر
20.12 جرعه ای بر روی خوبان لطاف	تا چگونه باشد آن راواق صاف 
20.13 چون همی مالی زبان را اندر این؟	چون شوی، چون بینی آن را بی ز طین ؟
20.14 چونكه وقت مرگ آن جرعۀ صفا	زین كلوخ تن به مردن شد جدا
20.15 * آنچه می ماند كنی دفنش تو زود	این چنین زشتی  بدان چون گشته بود ؟
20.16 آنچه ماند میکنی زودش دفین	کاینچنین عالی و دون چون بد قرین ؟
20.17 جان چو بی این جیفه بنماید جمال	من نتانم گفت لطف آن وصال 
20.18 مه چو بی این ابر بنماید ضیا	شرح نتوان كرد از آن كار و كیا
20.19 حبّذا آن مطبخ پر نوش و قند	كه سلاطین كاسه لیسان وی اند
20.20 حبّذا آن خرمن صحرای دین	كه بود هر خرمن او را دانه چین 
20.21 حبّذا دریای عمر بی غمی	كه بود زو هفت دریا شبنمی 
20.22 جرعه ای چون ریخت ساقی الست	بر سر این شوره خاك زیر دست 
20.23 جوش كرد آن خاك و، ما ز آن جوششیم	جرعه ای دیگر، كه بس بی كوششیم 
20.24 گر روا بد، ناله كردم از عدم	ور نبود این گفتنی، نك تن زدم 
20.25 این بیان  بط حرص  منثنی ست	از خلیل آموز، كاین بط كشتنی ست 
20.26 هست در بط غیر این بس خیر و شر	ترسم از فوت سخنهای دگر

21. صفت طاوس و طبع او و سبب كشتن ابراهیم خلیل علیه السلام او را
21.1 آمدیم اكنون به طاوس دو رنگ	كاو كند جلوه برای نام و ننگ 
21.2 همت او صید خلق از خیر و شر	وز نتیجه و فایدۀ آن بی خبر
21.3 بی خبر، چون دام، می گیرد شكار	دام را چه علم از مقصود كار؟
21.4 دام را چه ضرّ و چه نفع از گرفت؟	زین گرفت بیهده ش، دارم شگفت 
21.5 ای برادر، دوستان افراشتی	با دو صد دلداری و، بگذاشتی 
21.6 كارت این بوده ست از وقت ولاد	صید مردم كردن، از دام  وداد
21.7 ز آن شكار و انبهی و باد و بود	دست در كن، هیچ یابی تار و پود؟
21.8 بیشتر رفته ست و، بیگاه است روز	تو به جدّ در صید خلقانی هنوز ؟
21.9 آن یكی میگیر و، آن میهل ز دام	وین دگر را صید میكن  چون لئام 
21.10 باز این را میهل و، میجو دگر	اینت، لعب  كودكان  بی خبر
21.11 شب شود، در دام تو یك صید  نی	دام بر تو، جز صداع و قید نی 
21.12 پس تو خود را صید میكردی به دام	كه شدی محبوس و، محرومی  ز كام 
21.13 در زمانه، صاحب دامی بود؟	همچو ما احمق، كه صید خود شود؟
21.14 چون شكار خوك آمد صید عام	رنج بی حد، لقمه خوردن زو حرام 
21.15 آن كه ارزد صید را، عشق است و بس	لیك، او كی  گنجد اندر دام  كس ؟
21.16 تو مگر آئی و صید او شوی	دام بگذاری، به دام او روی 
21.17 عشق میگوید به گوشم پست پست	"صید بودن خوشتر از صیادی است" 
21.18 کول میكن خویش را و غرّه شو	آفتابی را رها كن، ذرّه شو
21.19 بر درم ساكن شو و بی خانه باش	دعوی شمعی مكن، پروانه باش 
21.20 تا ببینی چاشنیّ زندگی	سلطنت بینی نهان در بندگی 
21.21 نعل بینی باژگونه در جهان	تخته بندان را لقب آمد شهان 
21.22 پس طناب اندر گلو و تاج دار	بر وی انبوهی كه اینك تاجدار
21.23 همچو گور كافران، بیرون حلل	اندرون قهر خدا، عزّ  وجل 
21.24 چون قبور آن را مجصص كرده اند	پردۀ پندار پیش آورده اند
21.25 طبع مسكینت مجصص از هنر	همچو نخل موم بی برگ و ثمر

22. در بیان آنكه لطف حق را همه كس داند، و قهر حق را همه كس داند، و همه از قهر حق گریزانند، و به لطف حق در آویزان، اما حق تعالی قهرها را در لطف پنهان كرد و لطفها را در قهر پنهان كرد، نعل باژگونه و تلبیس و مكر الله بود تا اهل تمییز و ینظر بنور الله از حالی بینان و ظاهر بینان جدا شوند كه لیبْلوكمْ أیكمْ أحْسن عملا
22.1 گفت درویشی به درویشی كه: تو	چون بدیدی حضرت حق را؟ بگو
22.2 گفت: بی چون دیدم، اما بهر قال	باز گویم مختصر آن را مثال 
22.3 دیدمش ازسوی چپ او آذری	سوی دست راست جوی كوثری 
22.4 بر یسارش، بس جهان سوز آتشی	سوی دست راستش، جوی خوشی 
22.5 سوی آن آتش گروهی برده دست	بهر آن كوثر، گروهی شاد و مست 
22.6 لیك لعب باژگونه بود سخت	پیش پای هر شقی و نیك بخت 
22.7 هر كه در آتش همی رفت و شرر	از میان آب بر می كرد سر
22.8 هر كه سوی آب میرفت از میان	او در آتش یافت میشد در زمان 
22.9 هر كه سوی راست شد، و آب زلال	سر ز آتش بر زد از سوی شمال 
22.10 وآنكه شد سوی شمال آتشین	سر برون میكرد از سوی یمین 
22.11 كم كسی بر سرّ این مضمر زدی	لاجرم كم كس در آن آذر زدی 
22.12 جز كسی كه بر سرش اقبال ریخت	كاو رها كرد آب و، در آذر گریخت 
22.13 كرده ذوق  نقد را معبود خلق	لاجرم زین لعب، مغبون بود خلق 
22.14 جوق جوق و، صف صف، از حرص و شتاب	محترز، ز آتش گریزان سوی آب 
22.15 لاجرم ز آتش بر آوردند سر	اعتبار الاعتبار، ای بی خبر
22.16 بانگ می زد آتش: ای گیجان گول	من نی ام آتش، منم آب  قبول 
22.17 چشم بندی كرده اند ای بی نظر	در من آی و، هیچ مگریز از شرر
22.18 ای خلیل، اینجا شرار و دود نیست	جز كه سحر و خدعه نمرود نیست 
22.19 چون خلیل  حق، اگر فرزانه ای	آتش آب توست و، تو پروانه ای 
22.20 جان پروانه همی دارد ندی	كای دریغا، صد هزارم پر بدی 
22.21 تا همی سوزید ز آتش بی امان	كوری چشم و دل نامحرمان 
22.22 بر من آرد رحم جاهل از خری	من بر او رحم آرم از دانشوری 
22.23 خاصه این آتش، كه جان آبهاست	كار پروانه به عكس  كار ماست 
22.24 او ببیند نور و در ناری رود	دل ببیند نار و در نوری شود
22.25 این چنین لعب آمد از ربّ جلیل	تا ببینی كیست از آل  خلیل؟ 
22.26 آتشی را شكل آبی داده اند	و اندر آتش چشمه ای بگشاده اند
22.27 ساحری صحن برنجی را به فن	میكند کرمش میان انجمن 
22.28 خانه را او پر ز كژدمها نمود	از دم سحر و، خود آن كژدم نبود
22.29 چونكه جادو، می نماید صد چنین	چون بود دستان  جادو آفرین ؟
22.30 * لاجرم، از سحر یزدان، قرن قرن	اندر افتادند جوزن زیر پهن 
22.31 لاجرم از سحر یزدان مرد و زن	رفته اندر چاه جاهی بی رسن
22.32 ساحرانش بنده بودند و غلام	اندر افتادند چون صعوه به دام 
22.33 هین بخوان قرآن، ببین سحر حلال	سر نگونی مكرهای كالجبال 
22.34 من نی ام فرعون كایم سوی نیل	سوی آتش میروم همچون خلیل 
22.35 نیست آتش، هست آن ماء معین	و آن دگر از مكر، آب  آتشین 
22.36 بس نكو گفت، آن رسول خوش جواز	ذره ای عقلت، به از صوم و نماز
22.37 زآنكه عقلت جوهر است، این دو عرض	این دو در تكمیل آن شد مفترض 
22.38 تا جلا باشد مر آن آئینه را	كه صفا زآید ز طاعت سینه را
22.39 لیك گر آئینه از بن فاسد است	صیقل او را دیر باز آرد به دست 
22.40 و آن گزین آئینه ای کان اکیس است	اندكی صیقل گری آن را بس است 

23. تفاوت عقول در اصل فطرت خلاف معتزله كه ایشان گویند در اصل عقول جزوی برابرند این فزونی و تفاوت از تعلم است و ریاضت و تجربه
23.1 این تفاوت عقلها را، نیك دان	در مراتب، از زمین تا آسمان 
23.2 هست عقلی همچو قرص آفتاب	هست عقلی كمتر از زهره و شهاب 
23.3 هست عقلی چون ستارۀ آتشی 	هست عقلی چون چراغ سر خوشی 
23.4 زآنكه ابر از پیش آن چون وا جهد	نور   یزدان بین، خردها بر دهد
23.5 عقلهای خلق، عکس عقل او	عقل او مشک است و، عقل خلق بو
23.6 عقل  کلّ و نفس  کل مرد خداست	عرش و کرسی را مدان کز وی جداست
23.7 مظهر حق است ذات پاک او	زو بجو حق را، و از دیگر مجو
23.8 عقل جزوی، عقل را بد نام كرد	كام  دنیا مرد را بی كام كرد
23.9 آن ز صیدی، حسن صیادی بدید	وین ز صیادی، غم صیدی كشید
23.10 آن ز خدمت، ناز  مخدومی بیافت	وین ز مخدومی، ز راه عز بتافت 
23.11 آن ز فرعونی اسیر آب شد	وز اسیری، سبطی از ارباب شد
23.12 لعب معكوس است و فرزین بند سخت	حیله كم كن، كار اقبال است و بخت 
23.13 بر خیال  حیله، كم تن تار را	كه غنی، ره كم دهد مكار را
23.14 مكر كن در راه  نیكو خدمتی	تا نبوّت یابی اندر  امتی 
23.15 مكر كن تا وارهی از مكر خود	مكر كن تا دور گردی از جسد
23.16 مكر كن تا كمترین بنده شوی	در كمی افتی، خداونده شوی 
23.17 روبهی و خدمت، ای گرگ كهن	هیچ بر قصد خداوندی مكن
23.18 لیك، چون پروانه بر آتش بتاز	كیسه ای زآن بر مدوز و، پاك باز
23.19 زور را بگذار و زاری را بگیر	رحم سوی زاری آید ای فقیر
23.20 * گر گنی زاری بیابی رحم او	رحم او در زاری خود باز جو
23.21 زاری مضطر، تشنه معنویست	زاری  سرد   دروغ  آن غویست 
23.22 گریۀ اخوان یوسف حیلت است	كه درونشان پر ز رشك و علت است 

24. حكایت آن اعرابی كه سگ او از گرسنگی میمرد و انبان او پر نان بود و بر سگ نوحه می كرد و شعر میگفت و میگریست و بر سر و رو میزد و دریغش می آمد لقمه ای از انبان به سگ دادن
24.1 آن سگی میمرد، گریان آن عرب	اشك می بارید و می گفت از كرب
24.2 * هیچ چه سازم؟ مر مرا تربیر چیست؟	زین سپس من چون توانم بی تو زیست؟ 
24.3 سائلی بگذشت و گفت: این گریه چیست؟	نوحه و زاری تو از بهر كیست؟ 
24.4 گفت: در ملكم سگی بد نیك خو	نك همی میرد میان راه  او
24.5 روز، صیادم بد و، شب پاسبان	شیر  نر بود او، نه سگ، ای پهلوان
24.6 * تیز چشم و خصم گیر و دزد ران 	نیک خو و با وفا و مهربان
24.7 * صید میکردی و پاسم داشتی	دزد را نزدیک من نگذاشتی
24.8 گفت: رنجش چیست؟ زخمی خورده است؟	گفت: جوع الكلب زارش كرده است 
24.9 گفت: صبری كن بر این رنج و مرض	صابران را فضل  حق بخشد عوض 
24.10 بعد از آن گفتش كه: ای سالار حرّ	چیست اندر پشتت این انبان  پر
24.11 گفت: نان و زاد و لوت دوش من	می كشم از بهر قوت این بدن 
24.12 گفت: چون ندهی بدین سگ نان و زاد؟	گفت: تا این حد ندارم مهر و داد
24.13 دست ناید بی درم  در  راه  نان	لیك هست آب دو دیده رایگان 
24.14 گفت: خاكت بر سر، ای پر باد مشك	كه لب نان پیش تو بهتر ز اشك 
24.15 اشك خون است و، به غم آبی شده	می نیرزد خاك خون  بیهده 
24.16 كلّ  خود را خوار كرد او چون بلیس	پارۀ این كل نباشد جز خسیس 
24.17 من غلام  آنكه نفروشد وجود	جز بدان سلطان  با  افضال و جود
24.18 چون بگرید، آسمان گریان شود	چون بنالد، چرخ  یارب خوان شود
24.19 من غلام آن مس  همت پرست	كاو به غیر كیمیا نارد شكست 
24.20 دست اشكسته بر آور در دعا	سوی اشكسته پرد فضل خدا
24.21 گر رهائی بایدت زین چاه تنگ	ای برادر، رو بر آذر بی درنگ 
24.22 مكر حق را بین و مكر خود بهل	ای ز مكرش مكر  مكاران خجل 
24.23 چونكه مكرت شد فنای مكر رب	بر گشائی یك كمینی بو العجب 
24.24 كه كمینۀ این كمین باشد بقا	تا ابد اندر عروج و ارتقا
24.25 * از برای این کمین، سعیی بکن	تا بری بوئی ز علم  من لدن
24.26 * گر تو احوال عروج خویش را	نیک دانی، نیک باشد مر تو را

25. در بیان آنكه هیچ چشم بد آدمی را چنان زیان ندارد كه چشم پسند خویشتن مگر كه چشم او مبدل شده باشد به نور حق كه بی یسمع و بی یبصر و از خویشتن بیخویشتن شده باشد در معنی آیه کریمه و ان یکاد الذین کفروا الخ
25.1 پرّ  طاوست مبین و پای بین	تا كه سوء العین نگشاید كمین 
25.2 كه به لغزد كوه از چشم بدان	یزلقونك از نبی بر خوان بدان 
25.3 احمدا، چون كوه لغزید از نظر؟	در میان راه بی گل، بی مطر
25.4 در عجب درماند كاین لغزش ز چیست؟	من نپندارم كه این حالت تهیست 
25.5 تا بیامد آیت و آگاه كرد	كان ز چشم بد رسیدت وز نبرد
25.6 گر بدی غیر تو، در دم  لا شدی	صید چشم و سخرۀ افنا شدی 
25.7 * معنی چشم بد آخر باز دان	"ان یکاد" از چشم بد، نیکو بخوان
25.8 لیك آمد عصمتی دامن كشان	وین كه لغزیدی، بد از بهر  نشان 
25.9 عبرتی گیر، اندر آن  كه  كن نگاه	برگ خود عرضه مكن، ای كم ز كاه 
25.10 یا رسول الله، در آن وادی كسان	می زنند از چشم بد بر كركسان 
25.11 از نظرشان كلۀ شیر غرین	واشكافد، تا كند آن شیر انین 
25.12 بر شتر چشم افكند همچون حمام	و آنگهان بفرستد اندر پی غلام 
25.13 كه برو از پیه این اشتر بخر	بیند او اشتر سقط در راه  در
25.14 سر بریده از مرض، آن اشتری	كاو بتك با اسب میكردی مری 
25.15 كز حسد، وز چشم بد، بی هیچ شك	سیر و گردش را بگرداند فلك 
25.16 آب پنهان است و دولاب آشكار	لیك در گردش بود آب اصل كار
25.17 چشم  نیكو شد دوای چشم بد	چشم بد را لا كند زیر لگد
25.18 سبق، رحمت راست، وین از رحمت است	چشم بد محصول  قهر و لعنت است 
25.19 رحمتش بر نقمتش غالب شود	چیره زین شد هر نبی بر خصم خود
25.20 كاو نتیجۀ رحمت است و ضد او	از نتیجۀ قهر باشد زشت رو
25.21 حرص بط یك تاست، وآن پنجاه تاست	حرص و شهوت مار و منصب اژدهاست 
25.22 حرص  بط از شهوت حلق است و فرج	در ریاست بیست چندان است درج 
25.23 از الوهیت زند در جاه لاف	طامع شركت، كجا باشد معاف؟ 
25.24 زلت آدم ز اشكم بود و باه	و آن  ابلیس از تكبر بود و جاه 
25.25 لا جرم او زود استغفار كرد	و آن لعین از توبه استكبار كرد
25.26 حرص  حلق و فرج هم خود بد رگی است	لیك منصب نیست، آن اشكستگی است 
25.27 بیخ و شاخ این ریاست را اگر	باز گویم، دفتری باید دگر
25.28 اسب سركش را عرب شیطانش خواند	نی ستوری را كه در مرعی بماند
25.29 شیطنت، گردن كشی بد در لغت	مستحق لعنت آمد این صفت 
25.30 صد خورنده  گنجد اندر گرد خوان	دو ریاست جو نگنجد در جهان 
25.31 آن نخواهد كاین بود بر پشت خاك	تا ملك بكشد پدر از اشتراك 
25.32 آن شنیدستی كه الملك عقیم؟	ترک خویشی كرد ملكت جو، ز بیم 
25.33 كه عقیم است و، ورا فرزند نیست	همچو آتش، با كسش پیوند نیست 
25.34 هر چه یابد او، بسوزد، بر درد	چون نیابد هیچ، خود را میخورد
25.35 هیچ شو، واره تو از دندان او	رحم كم جو از دل  سندان  او
25.36 چونكه گشتی هیچ، از سندان مترس	هر صباح از فقر  مطلق گیر درس 
25.37 هست الوهیت ردای ذو الجلال	هر كه در پوشد، بر او گردد وبال 
25.38 تاج از آن  اوست، آن  ما كمر	وای او كز حدّ  خود دارد گذر
25.39 فتنۀ توست این پر طاوسیت	كه اشتراكت باید و قدّوسیت 

26. قصۀ آن حكیم كه دید طاوسی را كه پرّ زیبای خود را می كند به منقار و می انداخت، و تن خود را كل و زشت می كرد، از تعجب پرسید كه: دریغت نمی آید؟ گفت: می آید، اما پیش من، جان از پر عزیزتر است و این عدوی جان من است
26.1 پرّ خود می كند طاوسی به دشت	یك حكیمی رفته بود آنجا به گشت 
26.2 گفت: طاوسا، چنین پرّ  سنی	بی دریغ از بیخ چون بر می كنی؟ 
26.3 خود دلت چون می دهد، تا این حلل	بر كنی واندازی اش اندر وحل؟ 
26.4 هر پرت را از عزیزی و پسند	حافظان در طی مصحف می نهند
26.5 بهر  تحریك هوای سودمند	از پر  تو  باد بیزن میكنند
26.6 این چه ناشكری و، چه بی باكی است؟	تو نمیدانی كه نقاشت كی است؟ 
26.7 یا همی دانی و، نازی می كنی	قاصدا، قلع طرازی میكنی 
26.8 ای بسا، نازا، كه گردد آن گناه	افكند مر بنده را از چشم  شاه 
26.9 ناز كردن خوشتر آید از شكر	لیك كم خایش، كه دارد صد خطر
26.10 ایمن آباد است آن راه  نیاز	ترك نازش گیر و، با آن ره  بساز
26.11 ای بسا، ناز آوری، زد پرّ و بال	آخر الامر، آن، بر آن كس شد وبال 
26.12 خوبی ناز، ار  دمی بفرازدت	بیم و ترس مضمرش بگدازدت 
26.13 وین نیاز، ار چه كه لاغر می كند	صدر را، چون بدر انور می كند
26.14 چون ز مرده، زنده بیرون میكشد	هر كه مرده گشت، او دارد رشد
26.15 مرده شو تا مخرج الحی الصمد	زنده ای زین مرده بیرون آورد
26.16 چون ز زنده مرده بیرون می كند	نفس زنده سوی مرگی می تند
26.17 دی شوی، بینی تو اخراج  بهار	لیل گردی، بینی ایلاج نهار
26.18 بر مكن این پر، كه نپذیرد رفو	روی مخراش از عزا، ای خوب رو
26.19 آن چنان روئی كه چون شمس  ضحاست	آن چنان رخ را خراشیدن خطاست 
26.20 زخم  ناخن بر چنین رخ، كافریست	كه رخ مه در فراق  او گریست 
26.21 یا نمی بینی تو روی خویش را	ترك كن خوی لجاج اندیش را

27. در بیان آنكه صفا و سادگی نفس  مطمئنه، از فكرت ها مشوش میشود چنانكه بر روی آیینه چیزی نویسی یا نقش كنی، اگر چه پاك كنی، داغی بماند و نقصانی
27.1 روی نفس  مطمئنه در جسد	زخم ناخنهای فكرت می كشد
27.2 فكرت بد، ناخن پر زهر دان	می خراشد در تعمق روی جان 
27.3 تا گشاید عقدۀ اشكال را	در حدث كردست زرّین بال را
27.4 عقده را بگشاده گیر ای منتهی	عقدۀ سخت است بر كیسۀ تهی 
27.5 در گشاد عقده ها گشتی تو پیر	عقدۀ چندی دگر بگشاده گیر
27.6 عقده ای كان بر گلوی ماست سخت	كه ندانی، كه خسی، یا نیك بخت 
27.7 * گر بدانی که شقیی یا سعید	آن بود بهتر ز هر فکر عتید
27.8 حلّ این اشكال كن گر آدمی	خرج  این كن دم، اگر صاحب دمی 
27.9 حدّ  اعیان و عرض دانسته گیر	حدّ خود را دان، كز آن نبود گزیر
27.10 چون بدانی حدّ خود، زین حدّ گریز	تا به بی حدّ در رسی، ای خاك بیز
27.11 عمر در محمول و در موضوع رفت	بی بصیرت، عمر در مسموع رفت 
27.12 هر دلیلی بی نتیجه و بی اثر	باطل آمد، در نتیجۀ خود نگر
27.13 جز به مصنوعی ندیدی صانعی	بر قیاس "اقترانی"  قانعی 
27.14 می فزاید در وسایط  فلسفی	از دلایل باز، بر عكسش صفی 
27.15 این گریزد از دلیل و از حجیب	از پی مدلول  سر برده به جیب 
27.16 گر دخان او را دلیل  آتش است	بی دخان  ما را در این آتش خوش است 
27.17 خاصه این آتش  كه از قرب و ولا	از دخان نزدیك تر آمد به ما
27.18 پس سیه كاری بود رفتن ز خوان	بهر تخییلات خوان سوی دخان 

28. در معنی حدیث "لا رهبانیة فی الاسلام"
28.1 بر مكن پر را و،  دل بر كن از او	زانكه شرط این جهاد آمد  عدو
28.2 چون عدو نبود، جهاد آمد محال	شهوت ار نبود، نباشد امتثال 
28.3 صبر نبود، چون نباشد میل  تو	خصم چون نبود، چه حاجت حیل  تو؟
28.4 هین مكن خود را خصی، رهبان مشو	زانكه عفت هست، شهوت را گرو
28.5 بی هوا، نهی از هوا ممكن نبود	هم غزا با مردگان نتوان نمود
28.6 "أنْفقوا" گفته است، پس كسبی بكن	زانكه نبود خرج  بی دخل  كهن 
28.7 گر چه آورد "أنْفقوا" را مطلق او	تو بخوان كه "اكسبوا، ثم انفقوا"
28.8 همچنین، چون شاه فرمود: اصبروا	رغبتی باید كز آن تابی تو رو
28.9 پس "كلوا"، از بهر  دام  شهوت است	بعد از آن "لا تسْرفوا" زآن عفت است 
28.10 چونكه "محمولٌ به" نبود لدیه	نیست ممكن بود محمولٌ علیه 
28.11 چونكه نبود رنج  صبری مر تو را	شرط نبود، پس فرو ناید جزا

29. در بیان آنكه "ثواب عمل عاشق از حق، هم حق است"
29.1 حبذا آن شرط و، شادا آن جزا	آن جزای دل نواز  جان فزا
29.2 عاشقان را شادمانی و غم اوست	دست مزد و اجرت خدمت هم اوست 
29.3 غیر معشوق، ار تماشائی بود	عشق نبود، هرزه سودائی بود
29.4 عشق، آن شعله ست، كاو چون بر فروخت	هر چه جز معشوق، باقی جمله سوخت 
29.5 تیغ  "لا"، در قتل  غیر حق براند	در نگر آخر كه بعد "لا" چه ماند
29.6 ماند "إلا الله" باقی جمله رفت	شاد باش ای عشق  شركت سوز زفت 
29.7 خود هم او بود آخرین و اولین	شرك جز از دیدۀ احول مبین 
29.8 ای عجب! حسنی بود جز عكس آن؟	نیست تن را جنبشی از غیر جان 
29.9 آن تنی را  كش بود در جان خلل	خوش نباشد، گر بگیری در عسل 
29.10 این كسی داند كه روزی زنده بود	از كف این جان  جان  جامی ربود
29.11 وآنكه چشم او ندیدست آن رخان	پیش او جان است این تف دخان 
29.12 چون ندید او عمر عبد العزیز	پیش او عادل بود حجاج نیز
29.13 چون ندید او مار موسی را ثبات	در حبال السحر پندارد حیات 
29.14 مرغ، كاو ناخورده است آب زلال	اندر آب شور دارد پرّ و بال 
29.15 جز به ضد، ضد را همی نتوان شناخت	چون ببیند زخم، بشناسد نواخت 
29.16 لاجرم دنیا مقدّم آمدست	تا بدانی قدر اقلیم أ لسْت 
29.17 چون از اینجا وارهی آنجا روی	در شكر خانۀ ابد شاكر شوی 
29.18 گوئی: آنجا خاك را می بیختم	زین جهان پاك می بگریختم 
29.19 * گشته بودم قانع از گنجی به مار	شادمان بودم ز گلزاری به خار
29.20 ای دریغا، پیش از این بودی اجل	تا عذابم كم بدی اندر وجل 

30. در تفسیر قول رسول صلی الله علیه و آله "ما مات من مات الا و تمنی ان یموت قبل ما مات ان كان برا لیكون الی وصول البر اعجل و ان كان فاجرا لیقل فجوره"
30.1 زآن بفرمودست آن نیکو رسول	كه هر آنكو مرد و كرد از تن نزول 
30.2 نبود او را حسرت نقلان و موت	لیك باشد حسرت تقصیر و فوت 
30.3 هر كه میرد خود تمنا باشدش	كه بدی زین پیش نقل و مقصدش 
30.4 گر بدی بد، تا بدی كمتر بدی	ور تقی، تا خانه زودتر آمدی 
30.5 گوید آن بد: بی خبر می بوده ام	دم به دم من پرده می افزوده ام 
30.6 گر از این زودتر مرا معبر بدی	این حجاب و پرده ام كمتر بدی 
30.7 از حریصی كم دران روی قنوع	وز تكبر كم در آن چهرۀ خشوع 
30.8 همچنین از بخل كم در روی  جود	وز بلیسی چهرۀ خوب سجود
30.9 بر مكن آن پرّ  خلد آرای را	بر مكن آن پر ره پیمای را

31. پشیمان شدن آن حکیم از آن سوال به جهة گریۀ طاوس
31.1 چون شنید آن پند در وی بنگریست	بعد از آن در نوحه آمد می گریست 
31.2 نوحه و گریۀ دراز و دردمند	هر كه آن جا بود در گریه اش فکند
31.3 وآنكه می پرسید: پر كندن ز چیست؟	بی جوابی شد پشیمان، می گریست 
31.4 كز فضولی، من چرا پرسیدمش؟	او ز غم پر بود، شورانیدمش 
31.5 می چكید از چشم او بر خاك آب	اندر آن هر قطره، مدرج صد جواب
31.6 * میچکید از چشم او گریه به خاک	خاک گل میشد ز اشک سهمناک 
31.7 گریۀ با صدق بر جانها زند	تا كه چرخ و عرش را گریان كند
31.8 * گریۀ بی صدق باشد بی فروغ	آن ندارد چربئی مانند دوغ
31.9 عقل و دلها بی گمانی عرشی اند	در حجاب از نور عرشی می زیند

32. در بیان آنكه عقل و روح در آب و گل محبوس اند همچو هاروت و ماروت در چاه بابل
32.1 همچو هاروت و چو ماروت، آن دو پاك	بسته اند اینجا به چاه سهمناك 
32.2 عالم سفلی و شهوانی درند	اندر این چه گشته اند از جرم  بند
32.3 سحر و ضد سحر را بی اختیار	زین دو آموزند نیكان و شرار
32.4 لیك اول پند  بدهندش كه: هین	سحر را از ما میاموز و مچین 
32.5 ما بیاموزیم این سحر، ای فلان	از برای ابتلا و امتحان 
32.6 كامتحان را شرط باشد اختیار	اختیاری نبودت بی اقتدار
32.7 میل ها همچون سگان  خفته اند	اندر ایشان، خیر و شر بنهفته اند
32.8 چون كه قدرت نیست، خفتند این رده	همچو هیزم پاره ها و تن زده 
32.9 تا كه مرداری در آید در میان	نفخ  صور حرص كوبد بر سگان 
32.10 چون در آن كوچه خری مردار شد	صد سگ خفته بدان بیدار شد
32.11 حرصهای رفته اندر كتم غیب	تاختن آورد و سر بر زد ز جیب 
32.12 مو به موی هر سگی دندان شده	وز برای حیله، دم جنبان شده 
32.13 نیم  زیرش حیله، بالا آن غضب	چون  ضعیف آتش، كه او یابد حطب 
32.14 شعله شعله میرسد از لامكان	میرود دود و لهب تا آسمان 
32.15 صد چنین سگ اندر این تن خفته اند	چون شكاری نیست شان  بنهفته اند
32.16 یا چو بازانند دیده دوخته	در حجاب از عشق  صیدی سوخته 
32.17 تا  كله  برداری و بیند شكار	آنگهان سازد طواف كوهسار
32.18 شهوت رنجور ساكن میشود	خاطر او سوی صحت میرود
32.19 چون ببیند نان و سیب و خربزه	در مصاف آید مزه و خوف و بزه 
32.20 گر بود صبار دیدن سود اوست	آن تهیّج طبع  سستش را نكوست 
32.21 ور نباشد صبر، پس نادیده به	تیر دور اولی ز  مرد  بی زره
32.22 * باز گرد و کن حکایت را تمام	تا چه گفت اندر جوابش، والسلام 

33. جواب گفتن طاوس آن سائل را
33.1 * بشنو اکنون تو ز طاوس آن جواب	تا بدانی هر نکوئی را خطاب
33.2 چون ز گریه فارغ آمد، گفت: رو	كه تو رنگ و بوی هستی را گرو
33.3 آن نمی بینی كه هر سو صد بلا ؟	سوی من آید پی این بالها ؟
33.4 ای بسا صیاد بی رحمت مدام	بهر این پرها نهد هر سوی دام 
33.5 چند تیر انداز، بهر  بالها	تیر سوی من كشد اندر هوا
33.6 چون ندارم زور  ضبط خویشتن	زین قضا و، زین بلا و، زین فتن 
33.7 آن به آید كه شوم زشت و كریه	تا بوم ایمن در این كهسار و تیه 
33.8 * بر کنم پرهای خود را یک به یک	تا نیندازد به دامم هر کلک
33.9 * نزد من جان بهتر از بال و پر است	جان بماند باقی و، تن ابتر است
33.10 این سلاح  عجب من شد، ای فتا	عجب آرد معجبان را صد بلا

34. بیان آنكه هنرها و زیركیها و مال دنیا همچون پرهای طاوس عدوّ جان است
34.1 پس هنر آمد هلاكت، خام را	كز پی دانه نبیند دام را
34.2 اختیار آن را نكو باشد كه او	مالك خود باشد اندر اتقوا
34.3 چون نباشد حفظ و تقوی، زینهار	دور كن آلت، رها کن اختیار
34.4 جلوه گاه و اختیارم آن پر است	بر كنم پر را كه در قصد سر است 
34.5 نیست انگارد پر خود را صبور	تا پرش در نفکند در شرّ و شور
34.6 پس زیانش نیست پر، گو بر مكن	گر رسد تیری به پیش آرد مجن 
34.7 لیك بر من پرّ زیبا دشمنی است	چون كه از جلوه گری صبریم نیست 
34.8 گر بدی صبر و حفاظم راهبر	بر فزودی اختیارم كرّ و فرّ
34.9 همچو طفلم، یا چو مست اندر فتن	نیست لایق تیغ اندر دست من 
34.10 گر مرا عقلی بدستی منزجر	تیغ اندر دست من بودی ظفر
34.11 عقل باید  نور ده  چون آفتاب	تا زند تیغی كه نبود جز صواب 
34.12 چون ندارم عقل  تابان و صلاح	پس چرا در چاه نندازم سلاح 
34.13 در چه اندازم كنون تیغ و مجن	كاین سلاح  خصم  من خواهد شدن 
34.14 چون ندارم زور و یاری و سند	تیغم او بستاند و بر من زند
34.15 رغم این نفس   وقیحه خوی  را	گر نپوشم رو، خراشد روی را
34.16 تا شود كم  این جمال و این كمال	چون نماند رو، كم افتم در وبال 
34.17 چون باین نیت خراشم بزه نیست	كه به زخم این روی را پوشیدنیست 
34.18 گر دلم خوی ستیری داشتی	روی خوبم جز صفا نفراشتی 
34.19 چون ندیدم زور و فرهنگ و صلاح	خصم دیدم، زود بشكستم سلاح 
34.20 تا نگردد تیغ  من او را كمال	تا نگردد خنجرم بر من وبال 
34.21 می گریزم تا رگم جنبان بود	كی فرار از خویشتن آسان بود ؟
34.22 آنكه از غیری بود او را فرار	چون از او ببرید، گیرد او قرار
34.23 من كه خصمم، هم منم اندر گریز	تا ابد كار من آمد خیز خیز
34.24 نه به هند است ایمن و نی در  ختن	آنكه خصم  اوست سایۀ خویشتن 

35. در صفت آن بیخودان كه از شرّ خود و هنر خود ایمن شده اند كه فانی اند در بقای حق، همچون ستارگان كه فانی اند روز در آفتاب و فانی را خوف آفت و خطر نباشد
35.1 چون فناش از فقر پیرایه شود	او محمد وار بی سایه شود
35.2 "فقر فخری" را فنا پیرایه شد	چون زبانۀ شمع، او بی سایه شد
35.3 شمع جمله شد زبانه پا و سر	سایه را نبود به گرد او گذر
35.4 موم از خویش و ز سایه در گریخت	در شعاع از بهر آن كه شمع ریخت 
35.5 گفت او: بهر فنایت ریختم	گفت: من هم در فنا بگریختم 
35.6 این شعاع فانی آمد مفترض	نی شعاع  شمع  فانی عرض 
35.7 شمع چون در نار  كلی شد فنا	نی اثر بینی ز شمع و، نی ضیا
35.8 هست اندر دفع ظلمت آشكار	آتشی صورت به مومی پایدار
35.9 بر خلاف موم، شمع  جسم، كان	تا شود كم، گردد افزون نور  جان 
35.10 این شعاع باقی و آن فانی است	شمع  جان را شعلۀ ربانی است 
35.11 این زبانۀ آتشی چون نور بود	سایۀ فانی شدن زآن دور بود
35.12 ابر را سایه بیفتد بر زمین	ماه را سایه نباشد همنشین 
35.13 بیخودی، بی ابری است، ای نیك خواه	باشی اندر بیخودی چون قرص ماه 
35.14 باز چون ابری بیاید رانده	رفت نور از مه، خیالی مانده 
35.15 از حجاب ابر، نورش شد ضعیف	كم ز ماه نو شد آن بدر  شریف 
35.16 مه، خیالی مینماید ز ابر و گرد	ابر  تن، ما را خیال اندیش كرد
35.17 لطف مه بنگر، كه این هم لطف اوست	كه بگفت: این ابرها  ما را عدوست 
35.18 مه فراغت دارد از ابر و غبار	بر فراز چرخ دارد مه مدار
35.19 ابر، ما را شد عدو و خصم  جان	كه كند مه را ز چشم  ما نهان 
35.20 حور را این پرده زالی میكند	بدر را كم از هلالی میكند
35.21 ماه، ما را در كنار عز نشاند	دشمن ما را عدوی خویش خواند
35.22 ابر را تابی اگر هست، از مه است	هر كه مه خواند ابر را، او گمره است 
35.23 نور مه، بر ابر چون منزل شدست	روی تاریكش ز مه مبدل شدست 
35.24 گر چه هم رنگ مه است و دولتست	اندر ابر، آن نور مه عاریت است 
35.25 در قیامت مهر و مه معزول شد	چشم در اصل  ضیا مشغول شد
35.26 تا بداند ملك را از مستعار	وین رباط  فانی از "دار القرار"
35.27 دایه، عاریه بود روزی سه چار	مادرا، ما را تو گیر اندر كنار
35.28 پرّ من ابر است و، پرده ست و كثیف	ز انعكاس لطف حق شد او لطیف 
35.29 بر كنم پر را و حسنش را ز راه	تا ببینم حسن مه را هم ز ماه 
35.30 من نخواهم دایه، مادر خوشتر است	موسی ام من، دایۀ من مادر است 
35.31 من نخواهم لطف حق از واسطه	كه هلاك خلق شد این رابطه 
35.32 یا مگر ابری بگیرد خوی ماه	تا نگردد او حجاب روی ماه 
35.33 صورتش بنماید و، در وصف  لا	همچو جسم انبیا و اولیا
35.34 آنچنان ابری نباشد پرده بند	پرده در باشد، به معنی سودمند
35.35 آنچنان کاندر صباح  روشنی	قطره میبارید و، بالا  ابر  نی 
35.36 معجزۀ پیغمبری بود آن سقا	* گشته ابر از محو همرنگ سما
35.37 * گشته ریزان قطره قطره از سما	گفته آمد شرح آن در ماجرا
35.38 بود ابر و، رفته از وی خوی ابر	این چنین گردد تن عاشق به صبر
35.39 تن بود، اما تنی گم گشته زو	گشته مبدل، رفته از وی رنگ و بو
35.40 پرّ، پی غیر است و، سر از بهر من	خانۀ سمع و بصر  استون  تن 
35.41 جان فدا كردن، برای صید  غیر	كفر مطلق دان و، نومیدی ز خیر
35.42 هین مشو چون قند پیش طوطیان	بلكه زهری شو، شو ایمن از زیان 
35.43 یا پی احسنت و شاباش و خطاب	خویش چون مردار كن پیش كلاب 
35.44 پس، خضر  كشتی برای آن شكست	تا كه آن كشتی ز غاصب باز رست 
35.45 "فقر فخری" بهر آن آمد سنی	تا ز طماعان گریزم در غنی 
35.46 گنجها را در خرابی ز آن نهند	تا ز حرص  اهل عمران وا رهند
35.47 پر نتانی كند، رو خلوت گزین	تا نگردی جمله خرج آن و این 

36. در بیان آنكه "ما سوی اللّه" هر چیزی همه آكل و مأكول است، همچون آن مرغی كه قصد صید ملخ می كرد و به صید ملخ مشغول میبود و غافل بود از باز گرسنه كه از قفای او، قصد صید او داشت، اكنون ای آدمی صیاد آكل از صیاد آكل خود ایمن مباش، اگر چه نمی بینیش به نظر چشم، به نظر دلیل  عبرتش می بین تا چشم سر باز شدن
36.1 زآنكه تو، هم لقمه ای، هم لقمه خوار	آكل و مأكولی ای جان، هوش دار
36.2 مرغكی اندر شكار كرم بود	گربه فرصت یافت، او را در ربود
36.3 آكل و مأكول بود آن بی خبر	در شكار خود، ز صیاد دگر
36.4 دزد، گر چه در شكار كاله ای است	شحنه با خصمانش در دنباله است 
36.5 عقل او مشغول  رخت و قفل  در	غافل از شحنه ست و، از آه  سحر
36.6 او چنان غرق است در سودای خود	غافل است از طالب و جویای خود
36.7 گر حشیش، آب زلالی میخورد	معدۀ حیوانش در پی میچرد
36.8 آكل و مأكول آمد آن گیاه	همچنین هر هستئی، غیر اله 
36.9 و هو یطعمكم و لا یطعم چو اوست	نیست حق مأكول و آكل لحم و پوست 
36.10 آكل و مأكول كی ایمن بود؟	ز آكلی كاندر كمین ساكن بود
36.11 امن  مأكولان جذوب ماتم است	رو بدان درگاه كاو لا یطعم است 
36.12 هر خیالی را خیالی میخورد	فكر آن فكر دگر را میچرد
36.13 تو نتانی، كز خیالی وارهی	یا بخسبی تا از آن بیرون جهی 
36.14 فكر زنبور است و آن خواب تو آب	چون شوی بیدار، باز آید ذباب 
36.15 چند زنبور  خیالی در پرد	میكشد این سو و، آن سو میبرد
36.16 كمترین  آكلان است این خیال	و آن دگرها را شناسد ذو الجلال 
36.17 هین گریز از جوق آكال غلیظ	سوی او كه گفت: مائیمت حفیظ
36.18 یا به سوی آنكه او این حفظ یافت	گر نتانی سوی آن حافظ شتافت 
36.19 دست را مسپار جز در دست پیر	حق شدست آن دست او را دستگیر
36.20 پیر عقلت كودكی خو كرده است	از جوار  نفس، كاندر پرده است 
36.21 عقل  كامل را قرین كن با خرد	تا كه باز آید خرد، ز آن خوی بد
36.22 چونكه دست خود به دست او دهی	پس ز دست آكلان بیرون جهی 
36.23 دست تو از اهل آن بیعت شود	كه ید الله، فوْق أیدیهمْ بود
36.24 چونکه دادی دست خود در دست پیر	پیر حكمت، كاو حکیم است و خبیر
36.25 كاو نبی وقت خویش است ای مرید	زآنکه از نور  نبی آمد پدید
36.26 در حدیبیه شدی حاضر بدین	و آن صحابۀ بیعتی را  هم قرین 
36.27 پس ز  ده یار  مبشر آمدی	همچو زرّ  ده دهی خالص شدی 
36.28 تا معیت راست آید، زآنكه مرد	با كسی جفت است، كاو را دوست كرد
36.29 این جهان و آن جهان با او بود	وین حدیث احمد خوش خو بود
36.30 گفت: المرء  مع  محبوبه	لا یفك القلب من مطلوبه 
36.31 هر كجا دام است و دانه، كم نشین	رو زبون گیر از زبون گیران ببین 
36.32 ای زبون گیر  زبونان، این بدان	دست هم بالای دست است  ای جوان 
36.33 تو زبونی و زبون گیر، ای عجب !	* باش تو ترسان و لرزان در طلب
36.34 * آکل و مأکولی ای مرغ عجب	هم تو صید و صید گیر اندر طلب 
36.35 حرص صیادی ز صیدی مغفل است	میکند او دلبری، او بی دل است 
36.36 بین ایدی خلفهم سدا  مباش	كه نبینی خصم را، وآن خصم فاش 
36.37 * تو كم از مرغی مباش اندر نشید	بین ایدی خلف عصفوری بدید
36.38 کم ز عصفوری  نه ای، بنگر که آن	بین ایدی خلف چون بیند عیان
36.39 چون به نزد دانه آید پیش و پس	چند گرداند سر و رو  آن نفس 
36.40 كای عجب! پیش و پسم صیاد هست؟	تا كشم از بیم او  زین لقمه دست؟ 
36.41 پس نگه کن قصۀ فجار را	پیش بنگر مرگ یار و جار را
36.42 چون هلاكت دادشان بی آلتی	او قرین توست در هر حالتی 
36.43 حق شكنجه كرد و، گرز و دست نیست	پس بدان حق بی ید و حد  داوریست 
36.44 آن كه میگفتی: اگر حق هست، كو؟	در شكنجه او مقر گشتی كه: هو
36.45 وآنکه میگفت: این بعید است و عجیب	اشك میراند و همی گفت: ای قریب 
36.46 دل، فرار از دام، واجب دیده است	دام  تو خود بر پرت چسبیده است 
36.47 بر كنم من بیخ این منحوس دام	از پی كامی نباشم  تلخ كام 
36.48 در خور  فهم تو گفتم این جواب	فهم كن در جستجو  رو بر متاب 
36.49 بگسل این حبلی كه حرص است و حسد	یاد كن "فی جیدها حبلٌ مسد"
36.50 * آنکه جز انکار حق کارش نبود	برد حسرت عاقبت بی هیچ سود
36.51 * در نگر احوال فرعون و ثمود	قوم لوط و قوم صالح، قوم هود
36.52 * حال  نمرود ستمگر در نگر	در مآل قوم نوح افکن نظر
36.53 * در نگر تو قصۀ شدّاد و عاد	حسرت ایشان نگر یوم التناد
36.54 * تا بدانی حق سمیع است و علیم	فارغ است از ترس و، پاک از باک و بیم

37. سبب كشتن خلیل علیه السلام زاغ را كه آن اشاره به قمع كدام صفت بود از صفات مذموم مهلكه در مرید
37.1 این سخن را نیست پایان و فراغ	ای خلیل حق، چرا  كشتی تو زاغ؟ 
37.2 بهر فرمان، حكمت فرمان چه بود؟	اندكی ز اسرار آن باید نمود
37.3 كاغ كاغ و نعرۀ زاغ سیاه	دائما باشد به دنیا عمر خواه 
37.4 همچو ابلیس، از خدای پاك فرد	تا قیامت عمر  تن درخواست كرد
37.5 گفت: انظرنی الی یوم الجزا	كاشكی گفتی كه: تب یا ربنا
37.6 زندگی بی دوست، جان فرسودن است	مرگ حاضر، غائب از حق بودن است 
37.7 عمر و مرگ، این هر دو با حق خوش بود	بی خدا، آب حیات آتش بود
37.8 این هم از تاثیر لعنت بود، كاو	در چنان حضرت همی شد، عمر جو
37.9 از خدا غیر خدا را خواستن	ظن  افزونیست و كلی كاستن 
37.10 خاصه عمری، غرق در بیگانگی	در حضور شیر، روبه شانگی 
37.11 عمر بیشم ده، كه تا پس تر روم	مهلم افزون ده كه تا كمتر شوم 
37.12 تا كه لعنت را نشانه او شود	بد كسی باشد، كه لعنت جو بود
37.13 عمر  خوش، در قرب، جان پروردن است	عمر  زاغ، از بهر سرگین خوردن است 
37.14 عمر بیشم ده، كه تا  گه میخورم	دایم اینم ده، كه بس بد گوهرم 
37.15 گر نه  گه خوار است آن گنده دهان	گویدی: كز زاغیم  تو وارهان 

38. مناجات
38.1 ای مبدل كرده خاكی را به زر	خاك دیگر را نموده بوالبشر
38.2 كار  تو تبدیل اعیان و عطا	كار ما سهو است و نسیان و خطا
38.3 سهو و نسیان را مبدل كن به علم	من همه خلمم، مرا ده صبر و حلم 
38.4 ای كه خاك شوره را تو نان  كنی	وی كه نان مرده را تو جان  كنی 
38.5 ای كه جان  خیره را رهبر كنی	وی كه بیره را تو پیغمبر كنی 
38.6 * ای که خاک تیره را تو جان دهی	عقل و حس و روزی و ایمان دهی
38.7 * شکر از نی، میوه از چوب آوری	از منی مرده  بت خوب آوری
38.8 * کل ز  گل، صفوت  ز دل پیدا کنی	پیه را بخشی ضیاء و روشنی
38.9 میكنی جزو زمین را آسمان	میفزائی در زمین از اختران 
38.10 هر كه سازد زین جهان آب حیات	زوترش از دیگران آید ممات 
38.11 دیدۀ دل كاو به گردون بنگریست	دید كانجا هر دمی میناگریست 
38.12 قلب اعیان است و اكسیر محیط	ائتلاف خرقۀ تن بی مخیط
38.13 تو از آن روزی كه در هست آمدی	آتشی، یا خاك، با بادی بدی 
38.14 گر بدان حالت تو را بودی بقا	كی رسیدی مر تو را این ارتقا ؟
38.15 از مبدّل، هستی اول نماند	هستی دیگر به جای او نشاند
38.16 همچنین تا صد هزاران هستها	بعد یكدیگر، دوم به ز ابتدا
38.17 آن مبدل بین، وسایط را بمان	كز وسایط  دور گردی ز اصل  آن 
38.18 واسطه هر جا فزون شد، وصل جست	واسطه كم، ذوق  وصل  افزون تر است 
38.19 از "سبب دانی" شود كم حیرتت	حیرتی  که ره دهد در حضرتت 
38.20 این بقاها از فناها یافتی	از فنا، پس رو چرا بر تافتی ؟
38.21 ز آن فناها چه زیان بودت كه تا  	بر بقا چسبیده ای؟ ای بی نوا 
38.22 چون دوم از اولینت بهتر است	پس فنا جوی و، مبدل را پرست 
38.23 صد هزاران حشر دیدی ای عنود	تا كنون هر لحظه از بدو وجود
38.24 از جمادی بی خبر سوی نما	و ز نما سوی حیات و ابتلا
38.25 باز سوی عقل و تمییزات خوش	باز سوی خارج این پنج و شش 
38.26 تا لب بحر این نشان  پای هاست	پس نشان  پا، درون بحر، لاست 
38.27 باز منزلهای خشكی ز احتیاط	هست دهها و وطنها و رباط
38.28 * زآنکه منزلهای دریا در فزون	وقت موجش، نی جدار و نی ستون
38.29 باز منزلهای دریا در وقوف	وقت موجش، نی ستون و نی سقوف 
38.30 نیست پیدا اندر آن ره  پا و گام	نی نشانست آن منازل را، نه نام 
38.31 هست صد چندان میان منزلین	آن طرف، از این، تا بالای این 
38.32 در فناها این بقا را دیده ای	بر بقای جسم چون چفسیده ای ؟
38.33 هین بده، ای زاغ، این جان، باز باش	پیش  تبدیل  خدا، جان باز باش 
38.34 تازه می گیر و كهن را می سپار	كه هر امسالت فزون است از سه پار
38.35 ور نباشی، نخل وار ایثار كن	كهنه بر كهنه نه و، انبار كن 
38.36 كهنه و پوسیده و گندیده را	تحفه میبر، بهر هر نادیده را
38.37 آن كه نو دید، او خریدار تو نیست	صید حق است او، گرفتار تو نیست 
38.38 هر كجا باشند جوق  مرغ كور	بر تو جمع آیند، ای سیلاب شور
38.39 تا فزاید كوری از شورابها	زآنكه آب شور افزاید عمی 
38.40 اهل دنیا ز آن سبب اعمی دلند	شارب شورابۀ آب و گلند
38.41 شور میخور، كور میچر در جهان	چون نداری آب حیوان در نهان 
38.42 با چنین حالت، بقا خواهی و یاد	همچو زنگی در سیه روئی تو شاد
38.43 در سیاهی زنگ از آن آسوده است	كو ز زاد و اصل  زنگی بوده است 
38.44 آنكه روزی شاهدش خوش رو بود	گر سیه گردد، تدارك جو بود
38.45 مرغ  پرّنده چو ماند در زمین	باشد اندر غصه و درد و حنین 
38.46 مرغ  خانه بر زمین خوش میرود	دانه چین و شاد و شاطر میدود
38.47 زآنكه او از اصل بی پرواز بود	و آن دگر، پرّنده و پرواز بود

39. در بیان حدیث نبوی صلی الله علیه و آله و سلّم "ارحموا ثلاثا عزیز قوم ذل و غنی قوم افتقر و عالما یلعب به الجهال"
39.1 گفت پیغمبر كه: رحم آرید بر	حال من كان غنیا  فافتقر
39.2 و الذی كان عزیزا   فاحتقر	او صفیا  عالما  بین المضر
39.3 ای مهان، یعنی که بر این سه گروه	رحم آرید، ار ز سنگید، ار ز كوه 
39.4 آنكه او بعد از عزیری خوار شد	و آنکه بد با مال و بی دینار شد
39.5 و آن سوم، آن عالمی كاندر جهان	مبتلا گردد میان  ابلهان 
39.6 زانكه از عزت به خواری آمدن	همچو قطع عضو باشد از بدن 
39.7 عضو، گردد مرده كز تن وابرید	نو بریده جنبد، اما نی مدید
39.8 هر كه از جام  أ لست او خورد  پار	هستش امسال آفت رنج و خمار
39.9 وانكه چون سگ ز اصل كهدانی بود	كی مر او را حرص  سلطانی بود ؟
39.10 توبه او جوید كه كردست او گناه	آه او گوید، كه گم كردست راه 

40. قصۀ محبوس شدن آن آهو بچه در آخور خران و طعنۀ آن خران بر آن غریب، گاه به جنگ و گاه به تسخر و مبتلا گشتن او به كاه خشك كه غذای او نیست، و این صفت بندۀ خاص خداست میان اهل دنیا و اهل هوا و شهوت كه "الاسلام بدا غریبا و سیعود غریبا فطوبی للغرباء"
40.1 آهوئی را كرد صیادی شكار	اندر آخور كردش آن بی زینهار
40.2 در میان آخر  پر از خران	حبس آهو كرد چون استمگران 
40.3 آهو از وحشت به هر سو می گریخت	او به پیش آن خران شب كاه ریخت 
40.4 از مجاعت و اشتها  هر گاو و خر	كاه را میخورد همچون نیشكر
40.5 گاه  آهو می رمید از سو به سو	گه ز دود و گرد  كه  می تافت رو
40.6 هر كه را با ضدّ  خود بگذاشتند	آن عقوبت را چو مرگ انگاشتند
40.7 تا سلیمان گفت: آن هدهد اگر	هجز را عذری نگوید معتبر
40.8 بكشمش، یا خود دهم او را عذاب	یك عذاب سخت بیرون از حساب 
40.9 هان كدام است آن عذاب؟ ای معتمد	در قفس بودن بغیر جنس  خود
40.10 زین بدن اندر عذابی  ای بشر	مرغ  روحت بسته با جنس  دگر
40.11 روح باز است و طبایع زاغها	دارد از زاغان  تن، بس داغها
40.12 او بمانده در میانشان زار زار	همچو بوبكری، به شهر سبزوار

41. حكایت محمد خوارزمشاه كه شهر سبزوار را به جنگ بگرفت، امان جان خواستند، گفت: آنگه امان دهم كه از این شهر پیش من به هدیه ابوبكر نامی بیاورید
41.1 شد محمد الب الغ  خوارزمشاه	در قتال  سبزوار بی پناه 
41.2 تنگشان آورد لشكرهای او	اسپهش افتاد در قتل  عدو
41.3 سجده آوردند پیشش: كالامان	حلقه مان در گوش كن، وابخش جان 
41.4 هر خراج و هر صله كه بایدت	آن ز ما هر موسمی افزایدت 
41.5 جان  ما  آن  تو است، ای شیر خو	پیش ما چندی امانت باش گو
41.6 گفت: نرهانید از من جان  خویش	تا نیاریدم ابابكری به پیش 
41.7 تا مرا، بوبكر نام، از شهرتان	هدیه نارید، ای رمیده امتان 
41.8 بدروم تان، همچو كشت، ای قوم  دون	نی خراج استانم و نی هم فسون 
41.9 بس جوال  زر كشیدندش به راه	كز چنین شهری ابوبكری مخواه 
41.10 كی بود بوبكر اندر سبزوار ؟	یا كلوخ  خشك اندر جویبار
41.11 رو بتابید از زر و گفت: ای مغان	تا نیاریدم ابو بكر ارمغان 
41.12 هیچ سودی نیست، كودك نیستم	تا به زرّ و سیم حیران بیستم 
41.13 تا نیاری سجده نرهی، ای زبون	ور به پیمایی تو مسجد را به كون 
41.14 منهیان انگیختند از چپّ و راست	كاندر این ویران، ابوبكری كجاست ؟
41.15 بعد سه روز و سه شب كاشتافتند	یك ابوبكر نزاری یافتند
41.16 رهگذر بود و، بمانده از مرض	در یكی گوشه خرابی پر حرض 
41.17 * گوهری اندر خرابه بی عرض	خون  دل بر رخ فشانده از مرض
41.18 خفته بود او در یكی  كنجی خراب	چون بدیدندش بگفتندش: شتاب 
41.19 خیز کاین سلطان تو را طالب شدست	كز تو خواهد شهر ما از قتل رست 
41.20 گفت: اگر پایم بدی یا مقدمی	خود به راه خود به مقصد رفتمی 
41.21 اندر این دشمن كده كی ماندمی ؟	سوی شهر  دوستان میراندمی 
41.22 تختۀ مرده كشان بفراشتند	بر كتف بوبكر را برداشتند
41.23 جانب خوارزمشه جمله روان	می كشیدندش كه تا بیند نشان 
41.24 سبزوار است این جهان و، مرد حق	اندر اینجا ضایع است و ممتحق 
41.25 هست آن خوارمشه شاه جلیل	"دل" همی خواهد از این قوم رذیل 
41.26 گفت: لا ینظر الی تصویركم	فابتغوا ذا القلب فی تدبیركم 
41.27 من ز صاحب دل كنم در تو نظر	نی به نقش  سجده و ایثار  زر
41.28 تو دل خود را چو دل پنداشتی	جستجوی اهل  دل بگذاشتی 
41.29 دل كه گر هفصد چو این هفت آسمان	اندر او آید، شود یاوه و نهان 
41.30 این چنین دل ریزها را دل مگو	سبزوار اندر، ابوبكری مجو
41.31 صاحب دل، آینۀ شش رو بود	حق در آن از شش جهت ناظر شود
41.32 هر كه اندر شش جهت دارد مقر	کی کند در غیر حق یک دم نظر ؟
41.33 گر كند ردّ، از برای او كند	ور قبول آرد، هم او باشد سند
41.34 * چونکه او حق را بود در کلّ حال	برگزیده باشد او را ذوالجلال
41.35 هیچ بی او حق به کس ندهد نوال	شمه ای گفتم ز اصاحب وصال 
41.36 موهبت را بر كف دستش نهد	و ز كفش آن را به مرحومان دهد
41.37 با كفش، دریای كلّ را اتصال	هست بیچون و چگونه در كمال 
41.38 اتصالی كه نگنجد در كلام	گفتنش تكلیف باشد، والسلام 
41.39 صد جوال  زر بیاری، ای غنی	حق بگوید: دل بیار، ای منحنی 
41.40 گر ز تو راضیست دل، من راضی ام	ور ز تو معرض بود، اعراضی ام 
41.41 ننگرم در تو، در آن دل بنگرم	تحفه آن را آر، ای جان، بر درم 
41.42 با تو او چونست؟ هستم من چنان	زیر پای مادران باشد جنان 
41.43 مادر و بابا و اصل  خلق اوست	ای خنك آن كس كه دل داند ز پوست 
41.44 تو بگوئی: نك دل آوردم به تو	گویدت: این دل نیرزد یک تسو
41.45 آن دلی آور كه قطب عالم اوست	جان  جان  جان  جان  آدم اوست 
41.46 از برای آن دل پر نور و  بر	هست آن سلطان  دلها منتظر
41.47 تو بگردی سالها در سبزوار	آن چنان دل را نیابی ز اعتبار
41.48 پس دل  پوسیدۀ پژمرده جان	بر سر تخته نهی، آن سو كشان 
41.49 كه دل آوردم تو را، ای شهریار	به از این دل نبود اندر سبزوار
41.50 گویدت: این گورخانه است؟ ای جری 	كه دل مرده بدینجا آوری ؟
41.51 رو بیاور آن دلی كاو شاه خوست	كه امان  سبزوار كون از اوست 
41.52 گوئی: آن دل زین جهان پنهان بود	زآنكه ظلمت با ضیا ضدّان بود
41.53 دشمنیّ آن دل، از روز أ لست	سبزوار طبع را میراثی است 
41.54 زانكه او "باز" است و، دنیا شهر  زاغ	دیدن هر جنس بر ناجنس داغ 
41.55 ور كند نرمی، نفاقی میكند	ز استمالت، ارتفاقی میكند
41.56 گوید: آری، از تکلف، نه نیاز	تا كه ناصح كم كند  نصح  دراز
41.57 زآنكه این زاغ  خس  مردار جو	صد هزاران مكر دارد، تو به تو
41.58 گر پذیرند آن نفاقش را، رهید	شد نفاقش عین  صدق  مستفید
41.59 زآنكه آن صاحب دل  با كرّ و فر	هست در بازار  ما معیوب خر
41.60 صاحب دل جو، اگر بی جان نه ای	جنس  دل شو، گر ضد سلطان نه ای 
41.61 آنكه زرق او خوش آید مر تو را	او ولی توست، نه خاص  خدا
41.62 هر كه او بر خوی و بر طبع تو زیست	پیش طبع  تو ولی است و نبیست 
41.63 رو هوا بگذار تا بوی خدا	در مشامت در رسد، ای کدخدا
41.64 * رو هوا بگذار تا خویت شود	و آن مشام عنبرین بویت شود
41.65 از هوا رانی، دماغت فاسد است	مشك و عنبر پیش  مغزت كاسد است 
41.66 * عاشقی تو بر نجاست، همچو زاغ	بوی مشکت می نگیرد در دماغ
41.67 حدّ ندارد این سخن، و آهوی ما	می گریزد اندر آخور جا به جا

42. بقیۀ قصۀ آهو و آخور خران
42.1 روزها آن آهوی خوش ناف نر	در شكنجه بود، در اصطبل  خر
42.2 مضطرب در نزع، چون ماهی ز خشك	در یكی حقه معذب، پشك و مشك 
42.3 یك خرش گفتی: كه هان، ای بوالوحوش	طبع  شاهان دارد و میران خموش 
42.4 و آن دگر تسخر زدی: كز جزر و مد	گوهر آوردست، كی ارزان دهد؟
42.5 و آن خری گفتی: كه با این نازكی	بر سریر شاه شو گو متكی 
42.6 آن خری شد تخمه، وز خوردن بماند	پس به رسم دعوت آهو را بخواند
42.7 سر چنین كرد او كه: نی، رو ای فلان	اشتهایم نیست، هستم ناتوان 
42.8 گفت: می دانم كه نازی میكنی	یا ز ناموس احترازی میكنی 
42.9 گفت آهو با خر: این طعمۀ تو است	كه از آن اجزای تو زنده و نو است 
42.10 من الیف مرغزاری بوده ام	در ضلال  روضه ها آسوده ام 
42.11 گر قضا افکند ما را در عذاب	كی رود آن طبع و خوی مستطاب ؟
42.12 گر گدا گشتم، گدا رو كی شوم ؟	ور لباسم كهنه گردد، من نوم 
42.13 سنبل و لاله و سپرغم  نیز هم	با هزاران ناز و نخوت خورده ام 
42.14 گفت: آری، لاف میزن، لاف، لاف	در غریبی، بس توان گفتن گزاف 
42.15 گفت: نافم خود گواهی میدهد	منتی بر عود و عنبر مینهد
42.16 لیك آن را كه اشنود صاحب مشام	بر خر  سرگین پرست، آن شد حرام 
42.17 خر، کمیز خر ببوید بر طریق	مشك چون عرضه كنم بر این فریق ؟
42.18 بهر این گفت آن رسول  مستجیب	رمز  "الاسلام، فی الدنیا غریب" 
42.19 زآنكه خویشانش هم از وی می رمند	گر چه با ذاتش ملایك هم دمند
42.20 صورتش را جنس می بینند انام	لیك از وی می نیابند آن مشام 
42.21 همچو شیری در میان  نقش  گاو	دور می بینش، ولی او را مكاو
42.22 ور بكاوی، ترك گاو  تن بگو	كه بدرّد گاو را آن شیر خو
42.23 طبع  گاوی از سرت بیرون كند	خوی حیوانی ز حیوان بركند
42.24 گاو باشی، شیر گردی نزد او	گر تو با گاوی خوشی، شیری مجو

43. در معنی آیه "إنّی أری  سبْع بقراتٍ سمانٍ یأْكلهنّ سبْعٌ عجافٌ"، گاوان لاغر را خدا به صفت شیران گرسنه آفریده بود تا آن هفت گاو فربه را به اشتها میخوردند، اگر چه آن خیالاتست صورت گاوان در آینۀ خواب بنمودند اما تو به معنی شیر بنگر
43.1 آن عزیز مصر میدیدی به خواب	چونكه چشم غیب را شد فتح باب 
43.2 هفت گاو  فربه  بس پروری	خوردشان آن هفت گاو لاغری 
43.3 در درون شیران بدند آن لاغران	ورنه گاوان را نبودندی خوران 
43.4 پس بشر آمد به صورت مرد كار	لیك پنهان شیر در وی مرد خوار
43.5 مرد را خوش واخورد، فردش كند	صاف گردد درد اگر دردش كند
43.6 * گاو تن قربانی شیر خداست	گر تو را با او سر صدق و صفاست
43.7 * ور کشی مهمان، همان کون خری	گاو تن را خواجه، تا کی پروری ؟
43.8 پس به یك دردی ز جملۀ دردها	وارهد پا، بر نهد او بر سها
43.9 شاه گردد، واگذارد بندگی	یابد او در مردگی، دل زندگی

44. بیان آنكه كشتن ابراهیم علیه السلام خروس را و مذمت او اشارت به قمع و قهر كدام صفت بود از صفات مذمومات مهلكات در باطن مرید
44.1 چند گویی همچو زاغ پر نحوس ؟	ای خلیل حق چرا  كشتی خروس؟ 
44.2 حکمت  کشتن چه بود، آخر بگو	تا مسبح گردم آن را مو به مو
44.3 گفت فرمان: حكمت فرمان بخوان	تا مهلل گردم آن را من به جان	
44.4 شهوتی است او و بس شهوت پرست	ز آن شراب زهرناك ژاژ  مست 
44.5 گر نه بهر نسل بودی، ای وصی	آدم از ننگش بكردی خود خصی 
44.6 گفت ابلیس لعین  دادار را	دام  زفتی خواهم این اشكار را
44.7 زر و سیم و گله و اسبش نمود	كه بدین تانی خلایق را ربود
44.8 گفت شاباش و ترش آویخت لنج	شد ترنجیده و ترش همچون ترنج 
44.9 پس جواهرها ز معدنهای خوش	كرد آن پس مانده را  حق پیش كش 
44.10 گیر این دام  دگر را، ای لعین	گفت: زین افزون ده، ای نعم المعین 
44.11 چرب و شیرین و شرابات ثمین	دادش و بس جامۀ ابریشمین 
44.12 گفت: یا رب بیش از این خواهم مدد	تا ببندمشان بحبل  من مسد
44.13 تا كه مستانت، كه نرّ و پر دلند	مردوار  این بندها را بگسلند
44.14 تا بدین دام و رسنهای هوا	مرد تو گردد ز نامردان جدا
44.15 دام دیگر خواهم ای سلطان  تخت	دام  مرد انداز  حیلت ساز  سخت 
44.16 خمر و چنگ آورد در پیش و نهاد	نیم خنده زد بدان شد نیم شاد
44.17 سوی اضلال  ازل پیغام كرد	كه بر آر از قعر  بحر  فتنه گرد
44.18 نی یكی از بندگانت موسی است؟	پرده ها در بحر او از گرد بست 
44.19 آب از هر سو عنان را وا كشید	از تگ دریا غباری بر جهید
44.20 دام محکم ده که تا گردد تمام	وافکنم در کام ایشان چون لجام
44.21 * در کمند آرم، کشمشان کش کشان	تا که نتوانند سر پیچید از آن
44.22 چون كه خوبی زنان با او نمود	كه ز عقل و صبر  مردان می فزود
44.23 پس زد انگشتك به رقص اندر فتاد	كه بده زوتر، رسیدم در مراد
44.24 چون بدید آن چشمهای پر خمار	كه كند عقل و خرد را بی قرار
44.25 و آن صفای عارض آن دلبران	كه بسوزد چون سپند این دل بر آن 
44.26 رو و،  خال و، ابرو و، لب چون عقیق	گوئیا خور تافت از پردۀ رقیق 
44.27 * قد چون سرو خرامان در چمن	خدّ همچون یاسمین و نسترن
44.28 چونکه دید آن غنج، برجست او سبک	چون تجلی حق از پردۀ تنک
44.29 * عالمی شد واله و حیران و دنگ	زآن کرشم و زآن دلال نیک و شنگ 

45. در معنی آیه خلقْنا الْإنْسان فی أحْسن تقْویمٍ الی آخرها و آیه و منْ نعمّرْه ننكّسْه فی الْخلْق افلا یعقلون
45.1 صد چو آدم را ملک ساجد شده	همچو آدم باز معزول آمده 
45.2 جبرئیلش میكشاند مو كشان	كه برو زین خلد و زین جوق  خوشان 
45.3 گفت: آوخ، بعد هستی نیستی ؟	گفت: جرمت آنکه افزون زیستی 
45.4 گفت: بعد از عز، این اذلال چیست ؟	گفت: آن داد است و، اینت داوریست 
45.5 جبرئیلا، سجده میكردی به جان	چون كنون میرانیم تو از جنان ؟
45.6 حله می پرّد ز من در امتحان	همچو برگ از شاخ در فصل  خزان 
45.7 آن رخی كه تاب او بد ماه وار	شد به پیری همچو پشت سوسمار
45.8 و آن سر و آن فرق گش شعشع شده	وقت پیری ناخوش و اصلع شده 
45.9 و آن قد صف درّ نازان چون سنان	گشته در پیری دو تا همچون كمان 
45.10 * برف گشته موی همچون پرّ زاغ	وز تشنج روی گشته داغ داغ
45.11 رنگ لاله گشته رنگ زعفران	زور شیرش گشته چون زهرۀ زنان 
45.12 * چشم چون نرگس شده پژمرده ای	گرمی اعضا شده افسرده ای
45.13 آنكه مردی در بغل كردی به فن	می بگیرندش بغل وقت شدن 
45.14 این خود آثار غم و پژمردگیست	هر یكی زینها رسول مردگیست 

46. تفسیر آیه إلا الّذین آمنوا و عملوا الصّالحات فلهمْ أجْرٌ غیر ممْنونٍ
46.1 لیك، اگر باشد قرینش نور حق	نیست از پیری ورا نقصان و دق 
46.2 سستی او هست چون سستی مست	كاندر آن سستیش رشك رستم است 
46.3 گر بمیرد، استخوانش غرق ذوق	ذره ذره اش در شعاع  نور  شوق 
46.4 وانكه نورش نیست باغ  بی ثمر	كه خزانش میكند زیر و زبر
46.5 گل نماند، خارها ماند سیاه	زرد و بی مغز آمده چون تل ّ كاه 
46.6 تا چه زلت كرد آن باغ، ای خدا	كه از او آن حلـّه ها گردد جدا
46.7 خویشتن را دید و، دید خویشتن	زهر قتال است هین، ای ممتحن 
46.8 شاهدی كز عشق او عالم گریست	عالمش میراند از خود، جرم چیست ؟
46.9 جرمش آنكه زیور عاریه بست	كرد دعوی، كاین حلل، ملك من است 
46.10 واستانیم آن، كه تا داند یقین	خرمن آن ماست، خوبان دانه چین 
46.11 تا بداند كان حلل عاریه بود	پرتوی بود آن ز خورشید وجود
46.12 آن جمال و قدرت و فضل و هنر	ز آفتاب حسن كرد این سو سفر
46.13 باز میگردند چون استارها	نور آن خورشید، زین دیوارها
46.14 پرتو خورشید شد وا جایگاه	ماند هر دیوار  تاریك و سیاه 
46.15 * آنكه كرد او بر رخ خوبانت دنگ	نور  خورشید است از شیشۀ سه رنگ 
46.16 * شیشه های رنگ رنگ آن نور را	مینمایند این چنین رنگین به ما
46.17 چون نماند شیشه های رنگ رنگ	نور  بی رنگت كند آنگاه دنگ 
46.18 خوی  كن بی شیشه دیدن نور را	تا چو شیشه بشكند، نبود عمی 
46.19 قانعی با دانش  آموخته	در چراغ  غیر، چشم افروخته 
46.20 او چراغ خویش برباید كه تا	تو بدانی مستعیری، ای فتا
46.21 گر تو كردی شكر و سعی مجتهد	غم مخور كه صد چنان بازت دهد
46.22 ور نكردی شكر، اكنون خون  گری	كه شدست آن حسن از كافر بری 
46.23 أمة الكفران أضلّ أعمالهم	أمة الایمان أصْلح بالهم 
46.24 گم شد از بی  شكر خوبی و هنر	كه دگر هرگز نبیند ز آن اثر
46.25 خویشی و بی خویشی و شكر و  وداد	رفت ز انسان كه نیاردشان به یاد
46.26 كه "أضلّ أعْمالهمْ"، ای كافران	جستن كام است از هر كامران 
46.27 غیر اهل شكر و اصحاب وفا	كه مر ایشان راست دولت در قفا
46.28 دولت رفته كجا قوّت دهد ؟	دولت آینده خاصیت دهد
46.29 قرض ده زین دولت اندر اقرضوا	تا كه صد دولت ببینی پیش  رو
46.30 اندكی زین  شرب كم كن بهر خویش	تا كه حوض كوثری یابی به پیش 
46.31 جرعه بر خاك وفا آنكس كه ریخت	كی تواند صید دولت زو گریخت ؟
46.32 خوش كند آن دل كه أصْلح بالهم	ردّ من بعد التوی انزالهم 
46.33 ای اجل، وی  ترك، غارت ساز ده	هر چه بردی زین شكوران باز ده 
46.34 وا دهد، وایشان نه بپذیرند آن	زآنكه منعم گشته اند از رخت جان 
46.35 صوفییم و خرقه ها انداختیم	باز نستانیم چون درباختیم 
46.36 ما عوض دیدیم آنگه، چون عوض !	رفت از ما حاجت و حرص و غرض 
46.37 ز آب شور و مهلكی بیرون شدیم	بر رحیق و چشمۀ كوثر زدیم 
46.38 آنچه كردی، ای جهان، با دیگران	بی وفائی و، فن و، ناز  گران 
46.39 بر سرت ریزیم ما  بهر جزا	كه شهیدیم، آمده اندر غزا
46.40 تا بدانی كه خدای پاك را	بندگان هستند پر حمله و مری 
46.41 سبلت تزویر دنیا بر كنند	خیمه را بر باروی نصرت زنند
46.42 این شهیدان باز نو غازی شدند	وین اسیران باز بر نصرت زدند
46.43 * قفل  مشکلها ز لطفش حل شده	نفس کافر ناگهان بسمل شده
46.44 * نا امیدی رفته، امید آمده	گشته مسجد ناگهان، این بتکده
46.45 سر بر آوردند باز از نیستی	كه ببین ما را، گر اكمه نیستی 
46.46 تا بدانی در عدم خورشیدهاست	و آنچه اینجا آفتاب، آن جا سهاست 
46.47 در عدم، هست، ای برادر چون بود ؟	ضد، اندر ضد، چون مكنون بود ؟
46.48 یخْرج الْحی من الْمیت بدان	كه عدم آمد امید عابدان 
46.49 مرد كارنده، كه انبارش تهی است	شاد و خوش نی بر امید نیستیست 
46.50 كه بروید آن ز سوی نیستی	فهم كن گر واقف معنیستی 
46.51 دم به دم، از نیستی، تو منتظر	كه بیابی فهم و ذوق، آرام و بر
46.52 نیست دستوری گشاد این راز را	ور نه بغدادی كنم ابخاز را
46.53 پس خزانۀ صنع حق باشد  عدم	كه بر آرد زو عطاها دم به دم 
46.54 مبدع آمد حق و، مبدع آن بود	كه بر آرد فرع بی اصل و سند

47. در مثال عالم  نیست هست نما و عالم هست نیست نمای
47.1 نیست را بنمود هست، آن محتشم	هست را بنمود بر شكل عدم 
47.2 بحر را پوشید و، كف كرد آشكار	باد را پوشید و، بنمودت غبار
47.3 چون منارۀ خاك پیچان در هوا	خاك از خود چون بر آید بر علا ؟
47.4 خاك را بینی به بالا، ای علیل	باد را نه، جز به تعریف و دلیل 
47.5 كف همی بینی روانه هر طرف	كفّ، بی دریا ندارد متصرف 
47.6 كف به حس بینی و، دریا از دلیل	فكر پنهان، آشكارا  قال و قیل 
47.7 نفی را اثبات می پنداشتیم	دیدۀ  معدوم بینی  داشتیم 
47.8 دیده كاندر وی نعاسی شد پدید	كی تواند جز خیال و نیست دید ؟
47.9 لاجرم سر گشته گشتیم از ضلال	چون حقیقت شد نهان، پیدا خیال 
47.10 این عدم را چون نشاند اندر نظر ؟	چون نهان كرد آن حقیقت از بصر ؟
47.11 آفرین، ای اوستاد سحر باف	كه نمودی معرضان را درد صاف 
47.12 ساحران مهتاب پیمایند زود	پیش بازرگان و، زر گیرند سود
47.13 سیم  بربایند زین گون، پیچ پیچ	سیم از كف رفته و، كرباس هیچ 
47.14 این جهان جادوست، ما آن تاجریم	كه از او مهتاب پیموده خریم 
47.15 گر كند كرباس پانصد گز شتاب	ساحرانه او ز نور  ماهتاب 
47.16 چون ستد او سیم عمرت، ای رهی	سیم شد، كرباس نی، كیسه تهی 
47.17 قل اعوذت خواند باید، كای احد	هین ز نفاثات افغان  وز عقد
47.18 میدمند اندر گره آن ساحرات	الغیاث المستغاث، از برد و مات 
47.19 لیك بر خوان از زبان  فعل نیز	كه زبان قول سست است ای عزیز
47.20 در زمانه مر تو را سه همرهند	ز آن یكی وافی و، این دو غدرمند
47.21 آن یكی یاران و، دیگر رخت و مال	و آن سوم وافیست آن حسن الفعال 
47.22 مال ناید با تو بیرون از قصور	یار آید، لیك تا بالین  گور
47.23 چون تو را روز اجل آیند پیش	یار گوید از زبان  حال  خویش 
47.24 تا بدین جا بیش همره نیستم	بر سر گورت زمانی بیستم 
47.25 فعل  تو وافی است، زآن كن ملتحد	كاندر آید با تو در قعر   لحد

48. در بیان معنی حدیث شریف لا بد من قرین یدفن معك و هو حی و تدفن معه و أنت میت، ان كان كریما اكرمك و ان كان لئیما اسلمك، و ذلك القرین عملك فاصلحه ما استطعت، صدق رسول اللّه صلی الله علیه و آله
48.1 پس پیمبر گفت بهر این طریق	با وفاتر از عمل  نبود رفیق 
48.2 گر بود نیكو، ابد یارت شود	ور بود بد، در لحد مارت شود
48.3 این عمل، وین كسب، در راه سداد	كی توان كرد، ای پدر، بی اوستاد ؟
48.4 دون ترین كسبی كه در عالم رود	هیچ بی ارشاد استادی بود ؟
48.5 اولش علم است، آنگاهی عمل	تا دهد بر بعد مهلت تا اجل 
48.6 استعینوا فی الحرف یا ذا النهی	من كریم ٍ صالح  من اهلها
48.7 اطلب الدرّ اخی وسط الصدف	و اطلب الفنّ من ارباب الحرف 
48.8 ان رایتم ناصحین انصفوا	بادروا التعلیم لا تستنكفوا
48.9 در دباغی، گر خلق پوشید مرد	خواجگی خواجه را آن كم نكرد
48.10 وقت دم، آهنگر ار پوشید دلق	احتشام او نشد كم پیش خلق 
48.11 پس لباس كبر بیرون كن ز تن	ملبس  ذل پوش، در آموختن 
48.12 علم آموزی، طریقش قولی است	حرفت اندوزی، طریقش فعلی است 
48.13 فقر خواهی، آن به صحبت قایم است	نی زبانت كار می آید، نه دست 
48.14 * دانش، انوار است در جان رجال	نی ز راه دفتر و، نی قیل و قال
48.15 * دانش  آن را ستاند جان  ز جان	نی ز راه دفتر و، نی از زبان 
48.16 در دل سالك اگر هست آن رموز	رمز دانی نیست سالک را هنوز
48.17 تا دلش را شرح آن سازد ضیا	پس "أ لمْ نشْرحْ" بفرماید خدا
48.18 كاندرون سینه شرحت داده ایم	شرح  اندر سینه ات بنهاده ایم 
48.19 تو هنوز از خارج آن را طالبی	محلبی از دیگران چون حالبی 
48.20 چشمۀ شیر است در تو بی كنار	تو چرا می شیر جوئی از تغار ؟
48.21 منفذی داری به بحر، ای آبگیر	ننگ دار از آب جستن از غدیر
48.22 كه أ لمْ نشْرحْ نه شرحت هست باز ؟	چون شدی تو شرح جو و كدیه ساز ؟
48.23 درنگر در شرح  دل  در اندرون	تا نیاید طعنۀ "لا یبصرون" 

49. در معنی آیه و هو معكمْ اینما کنتم
49.1 یك سبد پر نان تو را بر فرق  سر	تو همی خواهی لب نان  در به در
49.2 در سر خود پیچ و، هل خیره سری	رو در  دل زن، چرا بر هر دری ؟
49.3 تا به زانوئی میان  آب جو	غافل از خود زین و آن  تو آب جو
49.4 * بر سرت نان است و پایت اندر آب	وز عطش وز جوع گشتستی خراب
49.5 پیش آب و، پس هم آب با مدد	چشمها را پیش سد و خلف سد
49.6 اسب زیر ران و فارس  اسب جو	چیست این؟ گفت: اسب، لیكن اسب كو ؟
49.7 هی نه اسب است این به زیر تو پدید ؟	گفت: آری، لیك خود اسبی كه دید ؟
49.8 مست آن و  پیش  روی اوست آن	اندر آب و، بی خبر ز آب روان 
49.9 * مست چیز و پیش روی اوست چیز	بیخبر زآنچیز و شرح خویش نیز
49.10 چون گهر در بحر و، گوید بحر كو ؟	و آن خیال چون صدف دیوار  او
49.11 گفتن  "آن كو؟" حجابش میشود	ابر  تاب آفتابش میشود
49.12 بند چشم  اوست هم چشم بدش	عین رفع سدّ او گشته سدش 
49.13 بند گوش او شده هم گوش او	هوش با خود دار، ای مدهوش  او

50. در معنی حدیث شریف "من جعل الهموم هما واحدا كفاه الله سائر همومه و من تفرقت به الهموم لا یبالی الله فی ای واد منها هلكه"
50.1 هوش را توزیع كردی بر جهات	می نیرزد ترّه ای آن  ترّهات 
50.2 آب هش را می كشد هر بیخ خار	آب هوشت چون رسد سوی ثمار
50.3 * آبها را میکشد آن خس گیاه	آب هوشت کی رسد سوی اله ؟
50.4 هین بزن آن شاخ بد را، خو كنش	آب ده این شاخ خوش را، نو كنش 
50.5 هر دو سبزند این زمان، آخر نگر	كاین شود باطل، وز آن روید ثمر
50.6 آب باغ، این را حلال، آن را حرام	فرق را آخر ببینی، والسلام 
50.7 عدل چه بود؟ آب ده اشجار را	ظلم چه بود؟ آب دادن خار را
50.8 عدل، وضع  نعمتی بر موضعش	نی به هر بیخی كه باشد آبكش 
50.9 ظلم چه بود؟ وضع در ناموضعی	كه نباشد جز بلا را منبعی 
50.10 نعمت حق را به جان و عقل ده	نی به طبع پر  زحیر پر گره 
50.11 بار كن پیکار  غم را بر تنت	بر دل و جان كم نه این جان كندنت 
50.12 بر سر عیسی نهاده  تنگ بار	خر سكیزه میزند در مرغزار
50.13 سرمه را در گوش كردن شرط نیست	كار  دل را جستن از تن شرط نیست 
50.14 گر دلی، رو ناز كن، خواری مكش	ور تنی، شكـّر منوش و، زهر چش 
50.15 زهر، تن را نافعست و، قند بد	تن همان بهتر كه باشد بی مدد
50.16 هیزم دوزخ تن آمد، كم  كنش	ور بروید، هین تو از بن بركنش 
50.17 ور نه حمال حطب باشی، حطب	در دو عالم همچو جفت بولهب 
50.18 از حطب بشناس شاخ  سدره را	گر چه هر دو سبز باشد، ای فتی 
50.19 اصل این شاخ است از نار و دخان	اصل آن شاخ است هفتم آسمان 
50.20 هست مانندا به صورت پیش  حس	كه غلط بین است چشم  كیش  حس 
50.21 هست پیدا آن به پیش چشم دل	جهد كن، پیش دل آ، جهد المقل 
50.22 ور نداری پا، بجنبان خویش را	تا ببینی هر كم و هر بیش را
50.23 * کاین تحرّک شد تبرّک را کلید	و از تحرّک گردی ای دل مستفید

51. در معنی این رباعی
گر راه روی، راه برت بگشایند --- ور نیست شوی، به هستیت بگرایند
* ور پست شوی نگنجی اندر عالم --- وانگاه تو را بی تو به تو بنمایند
51.1 گر زلیخا بست درها هر طرف	یافت یوسف هم ز جنبش منصرف 
51.2 چون توكل كرد یوسف برجهید 	باز شد قفل  در و ره شد پدید
51.3 گر چه رخنه نیست عالم را پدید	خیره، یوسف وار، می باید دوید
51.4 تا گشاید قفل و ره پیدا شود	سوی بی جائی، شما را جا شود
51.5 آمدی اندر جهان، ای ممتحن	هیچ می بینی طریق  آمدن ؟
51.6 تو ز جائی آمدی، وز موطنی	آمدن را راه دانی هیچ ؟  نی 
51.7 گر ندانی تا نگوئی راه نیست	زین ره بیراهه ما را رفتنیست 
51.8 میروی در خواب شادان چپّ و راست	هیچ دانی راه آن میدان كجاست ؟
51.9 تو ببند آن چشم و، خود تسلیم كن	خویش را بینی در آن شهر كهن 
51.10 چشم چون بندی؟ كه صد چشم خمار	بند چشم  توست این سو از غرار
51.11 چار چشمی تو ز عشق  مشتری	بر امید مهتری و سروری 
51.12 ور بخسبی، مشتری بینی به خواب	جغد كی در خواب بیند جز خراب ؟
51.13 مشتری خواهی به هر دم، پیچ پیچ	تو چه داری كه فروشی؟ هیچ، هیچ 
51.14 گر تو را نانی بدی یا چاشتی	از خریداران فراغت داشتی 
51.15 گر در انبان مر تو را نانی بدی	از خریداران دلت فارغ شدی

52. قصۀ آن شخص كه دعوی پیغمبری می كرد، گفتندش: چه خورده ای كه گیج شده ای؟ گفت: اگر چیزی یافتمی كه خوردمی، نه گیج شدمی و نه یاوه گفتمی، كه هر سخن  نیك كه با غیر اهلش گویند، یاوه گفته باشد، اگر چه بر آن یاوه گفتن مأمور باشند
52.1 آن یكی میگفت: من پیغمبرم	از همه پیغمبران فاضلترم 
52.2 گردنش بستند و بردندش به شاه	كاین همی گوید "رسولم از اله" 
52.3 خلق بر وی جمع چون مور و ملخ	كه چه مكر است و، چه تزویر و، چه فخ ؟
52.4 گر رسول آن است كاید از عدم	ما همه پیغمبریم و محتشم 
52.5 ما از آن جا آمدیم اینجا غریب	تو چرا مخصوص باشی ای ادیب ؟
52.6 داد ایشان را جواب آن خوش رسول	کای گروه کور و نادان و فضول
52.7 * این ندانستید ای قوم از قضا	بی خبر اینجا رسیدید از عمی
52.8 که شما چون طفل  خفته آمدید	بی خبر از راه و از منزل بدید
52.9 از منازل خفته بگذشتید و مست	بی خبر از راه و از بالا و پست 
52.10 ما به بیداری روان گشتیم خوش	از ورای پنج و شش، تا پنج و شش 
52.11 دیده منزلها ز اصل و از اساس	چون قلاوزان خبیر و ره شناس 
52.12 شاه را گفتند: اشكنجش بكن	تا نگوید جنس  او هیچ این سخن 
52.13 شاه دیدش بس نزار و بس ضعیف	كه به یك سیلی بمیرد آن نحیف 
52.14 كی توان او را فشردن یا زدن ؟	كه چو شیشه گشته است او را بدن 
52.15 لیك با او گویم از راه خوشی	كه چرا داری تو لاف سركشی ؟
52.16 از درشتی ناید اینجا هیچ كار	هم به  نرمی  سر كند از غار  مار
52.17 مردمان را دور كرد از گرد  وی	شه لطیفی بود و نرمی ورد وی 
52.18 پس نشاندش، باز پرسیدش ز جا	كه كجا داری معاش و ملتجا ؟
52.19 گفت: ای شه، هستم از دار السلام	آمده ز آنجا، در این دار الملام 
52.20 نی مرا خانه ست و، نه یك همنشین	خانه كی كردست ماه اندر زمین ؟
52.21 باز شاه از روی لاغش گفت باز	كه چه خوردی و چه داری چاشت ساز؟
52.22 اشتها داری؟ چه خوردی بامداد؟	كه چنین سر مستی و پر لاف و باد
52.23 گفت: اگر نانم بدی خشك و تری	کردمی كی دعوی پیغمبری ؟
52.24 دعوی پیغمبری با این گروه	همچنان باشد كه دل جستن ز كوه 
52.25 كس ز كوه و سنگ عقل و دل نجست	فهم و ضبط نكتۀ مشكل نجست 
52.26 هر چه گوئی باز گوید  كه همان	می كند افسوس چون مستهزئان 
52.27 از كجا این قوم و  پیغام از كجا ؟	از جمادی جان كه را باشد رجا ؟
52.28 گر تو پیغام  زنی آری و زر	پیش تو بنهند جمله سیم و سر
52.29 كه فلان جا شاهدی می خواندت	عاشق آمد بر تو و می داندت 
52.30 ور تو پیغام خدا آری چو شهد	كه بیا سوی خدا، ای نیك عهد
52.31 از جهان مرگ، سوی برگ رو	چون بقا ممكن بود، فانی مشو
52.32 قصد خون تو كنند و جان و سر	نه از برای حمیت دین و هنر
52.33 بلكه از چسبیدگی بر خان و مان	تلخ آیدشان شنیدن این بیان 

53. سبب عداوت عام و بیگانه زیستن ایشان به اولیا كه به حقشان می خوانند و به آب حیات ابدی میکشانند
53.1 خرقه ای بر ریش خر چفسید سخت	چونكه خواهی بر كنی زو لخت لخت 
53.2 جفته اندازد یقین آن خر ز درد	حبذا آن كس كز این پرهیز كرد
53.3 خاصه پنجه ریش و هر جا خرقه ای	بر سرش چسبیده در نم غرقه ای 
53.4 سیم و زر چون خرقه و، این حرص، ریش	حرص  هر گه بیش باشد ریش بیش 
53.5 خان و مان  جغد ویران است و بس	نشنود اوصاف بغداد و طبس 
53.6 گر بیاید باز سلطانی ز راه	صد خبر آرد بدین جغدان ز شاه 
53.7 شرح  دارالملك و باغستان و جو	بس بر او افسوس دارد هر عدو
53.8 كه چه باز آورد افسانۀ كهن ؟	كز گزاف و لاف می بافد سخن 
53.9 كهنه ایشانند و پوسیدۀ ابد	ور نه آن دم  كهنه را نو میكند
53.10 مردگان كهنه را جان میدهد	تاج  عقل و نور  ایمان میدهد
53.11 دل مدزد از دلربای روح بخش	كه سوارت میكند بر پشت رخش 
53.12 سر مدزد از سر فراز  تاج ده	كاو ز پای دل گشاید صد گره 
53.13 با كه گویم؟ در همه ده زنده كو؟	سوی آب زندگی پوینده كو ؟
53.14 تو به یك خواری گریزانی ز عشق	تو بجز نامی چه میدانی ز عشق ؟
53.15 عشق را صد ناز و استكبار هست	عشق با صد ناز می آید به دست 
53.16 عشق چون وافیست، وافی می خرد	در حریف بی وفا، می ننگرد
53.17 چون درخت است آدمی و بیخ عهد	بیخ را تیمار می باید به جهد
53.18 عهد فاسد، بیخ  پوسیده بود	وز ثمار  لطف ببریده بود
53.19 شاخ و برگ نخل اگر چه سبز بود	با فساد بیخ، سبزی نیست سود
53.20 ور ندارد برگ سبز و، بیخ هست	عاقبت بیرون كند صد برگ، دست 
53.21 تو مشو غرّه به علمش، عهد جو	علم چون قشر است و، عهدش، مغز او

54. در بیان آنكه مرد بد كار  چون متمكن در بد كاری شود و اثر دولت نیكو كاران ببیند، شیطان شود و مانع خیر گردد از حسد همچون شیطان، كه خرمن سوخته همه را خرمن سوخته خواهد "أ رأیت الّذی ینْهی عبْدا إذا صلّی"
54.1 وافیان را چون ببینی كرده سود	تو چو شیطانی شوی آنجا حسود
54.2 هر كه را باشد مزاج و طبع سست	می نخواهد هیچ كس را تن درست 
54.3 گر نخواهی رشك ابلیسی بیا	از در دعوی، به دربار وفا
54.4 چون وفایت نیست، باری دم مزن	كه سخن دعویست، اغلب، ما و من 
54.5 این سخن در سینه دخل مغزهاست	در خموشی مغز  جان را صد نماست 
54.6 چون بیامد در زبان، شد خرج  مغز	خرج كم كن، تا بماند مغز، نغز
54.7 مرد كم گوینده را فكریست زفت	قشر گفتن، چون فزون شد، مغز رفت 
54.8 پوست افزون گشت، لاغر بود مغز	پوست لاغر شد، فزون شد مغز  نغز
54.9 بنگر این هر سه ز خامی رسته را	جوز را و، لوز را و، پسته را
54.10 هر كه او عصیان كند، شیطان شود	كاو حسود دولت نیكان شود
54.11 چونكه در عهد خدا كردی وفا	از كرم، عهدت نگهدارد خدا
54.12 از وفای حق، تو بسته دیده ای	"اذكروا اذكركم" نشنیده ای ؟
54.13 گوش نه "أوْفوا بعهْدی" گوش دار	تا كه "اوف عهدكم"  آید ز یار
54.14 عهد و قرض ما چه باشد ای حزین ؟	همچو دانۀ خشك كشتن در زمین 
54.15 نی زمین را ز آن فروغ و لمتری	نی خداوند زمین را سروری 
54.16 جز اشارت، كه از این می بایدم	كه تو دادی اصل  این را از عدم 
54.17 خوردم و دانه بیاوردم نشان	كه از این نعمت به سوی ما كشان 
54.18 پس دعای خشك  هل، ای نیك بخت	كه فشاند دانه میخواهد درخت 
54.19 گر نداری دانه، ایزد  ز آن دعا	بخشدت نخلی، كه نعم ما سعی 
54.20 همچو مریم، درد بودش، دانه نی	سبز كرد آن نخل را صاحب فنی 
54.21 زآنكه وافی بود آن خاتون  راد	بی مرادش داد یزدان  صد مراد
54.22 آن جماعت را كه وافی بوده اند	بر همه اصنافشان افزوده اند
54.23 * گشت دریاها، شکم پردازشان	صحن میدانها نتابد رازشان
54.24 گشت دریاها مسخّرشان و كوه	چار عنصر نیز بندۀ آن گروه 
54.25 این خود اكرامیست از بهر  نشان	تا ببینند اهل  انكار، آن عیان 
54.26 آن كرامتهای پنهانشان كه آن	در نیاید در حواس و در بیان 
54.27 كار آن دارد، خود آن باشد ابد	دائما، نی منقطع، نی مسترد
54.28 * بلکه باشد در ترقی دمبدم	هست آن بخشنده بس صاحب کرم

55. مناجات
55.1 ای دهندۀ قوت و تمكین و ثبات	خلق را زین بی ثباتی ده نجات 
55.2 اندر آن كاری كه ثابت بودنیست	قائمی ده نفس را، كه منثنیست 
55.3 اندر آن کاری که دارد آن ثبات	قائمی ده نفس را، بخشش حیات
55.4 صبرشان بخش و كفۀ میزان گران	وارهانشان از دم صورتگران 
55.5 وز حسودی بازشان خر ای كریم	تا نباشند از حسد دیو رجیم 
55.6 در نعیم  فانی مال و جسد	چون همی سوزند عامه از حسد ؟
55.7 پادشاهان بین كه لشكر می كشند	از حسد خویشان  خود را می كشند
55.8 عاشقان  لعبتان  پر قذر	كرده قصد خون و جان یکدگر
55.9 ویس و رامین، خسرو و شیرین بخوان	كه چه كردند از حسد، آن ابلهان 
55.10 كه فنا شد عاشق و معشوق نیز	هم نه چیزند و، هواشان هم، نه چیز
55.11 پاك الهی، كاو عدم بر هم زند	مر عدم را، بر عدم عاشق كند
55.12 در دل  بیدل حسدها سر كند	نیست را هست این چنین مضطر كند
55.13 این زنانی كز همه مشفق ترند	از حسد دو ضرّه خود را میخورند
55.14 تا كه مردانی كه خود سنگین دل اند	از حسد اندر كدامین منزل اند ؟
55.15 گر نكردی شرع افسونی لطیف	بر دریدی هر كسی جسم  حریف 
55.16 شرع بهر دفع  شر رائی زند	دیو را در شیشۀ حجت كند
55.17 از گواه و، از یمین و، از نكول	تا به شیشه در رود دیو  فضول 
55.18 مثل میزانی كه خشنودی دو ضد	جمع می آید یقین در هزل و جد
55.19 شرع را همچون ترازو دان یقین	كه بدو خصمان رهند از جنگ و كین 
55.20 گر ترازو نبود، آن خصم از جدال	كی رهد از وهم حیف و احتیال ؟
55.21 پس در این مردار زشت بی وفا	این همه رشك است و خصم است و جفا
55.22 پس در آن اقبال و دولت چون بود ؟	چون شود انسی و جنی در حسد
55.23 آن شیاطین خود حسود كهنه اند	یك زمان از ره زنی، خالی نیند
55.24 و آن بنی آدم كه عصیان كشته اند	از حسودی نیز، شیطان  گشته اند
55.25 از نبی بر خوان كه شیطانان انس	گشته اند از مسخ  حق، با دیو جنس 
55.26 دیو چون عاجز شود از افتتان	استعانت جوید او از انسیان 
55.27 كه شما یارید با ما، یارئی	جانب مائید، جانب دارئی 
55.28 گر كسی را ره زنند اندر جهان	هر دو گون شیطان بر آید شادمان 
55.29 ور كسی جان برد و شد در دین بلند	نوحه میدارند آن دو رشك مند
55.30 هر دو میخایند دندان  حسد	بر كسی كه داد ادیب او را خرد

56. سوال کردن شاه از مدعی پیغمبری كه: چه وحی به تو آمده ؟
56.1 شاه پرسیدش كه: باری، وحی چیست؟	یا چه حاصل دارد آن كس كاو نبیست؟
56.2 * یا چه بخشد مر کسی را در سخن	غیر این نصح  زبان، کن یا مکن؟ 
56.3 * چیست نفع از خدمتش در صحبتش؟	وآنکه تابع گشت، چه بود رتبتش ؟
56.4 گفت: آن خود چیست كاو حاصل نشد؟	یا چه دولت ماند كاو واصل نشد؟
56.5 گیرم این وحی نبی گنجور نیست	هم كم از وحی دل  زنبور نیست 
56.6 چونكه "اوحی الرّب الی النحل" آمده ست	خانۀ وحیش پر از حلوا شدست 
56.7 او به نور وحی حق عز و جل	كرد عالم را پر از شمع و عسل 
56.8 اینكه كرّمناست، بالا میرود	وحیش از زنبور کی كمتر بود ؟
56.9 نی تو "اعطیناک كوثر" خوانده ای ؟	پس چرا خشكی و تشنه مانده ای ؟ 
56.10 یا مگر فرعونی و كوثر چو نیل ؟	بر تو خون گشته است و ناخوش، ای علیل 
56.11 توبه كن، بیزار شو از هر عدو	كاو ندارد آب كوثر در كدو
56.12 هر كه را دیدی ز كوثر سرخ رو	او محمد خوست، با او گیر خو
56.13 تا احبّ لله آئی در حسیب	كز درخت احمدی، با اوست سیب 
56.14 هر كه را دیدی ز كوثر خشك لب	دشمنش میدار، همچون مرگ و تب 
56.15 * زآنکه او بوجهل شد یا بولهب	دور شو زو تا نیفتی در کرب
56.16 گر چه بابای تو هست و مام  تو	او حقیقت هست خون آشام  تو
56.17 از خلیل حق بیاموز این سیر	كه شد او بیزار  اول از پدر
56.18 تا كه "ابغض لله" آئی پیش حق	تا نگیرد بر تو رشك عشق  دق 
56.19 تا نخوانی  لا  و  "الا الله"  را	درنیابی منهج این راه را

57. داستان آن عاشق كه با معشوق خدمتها و وفاهای خود را میشمرد و شبهای دراز "تتجافی  جنوبهمْ عن الْمضاجع" را و بی نوایی و جگر تشنگی روزهای دراز را شرح میداد و میگفت كه: من جز این خدمت ندانم اگر خدمت دیگر هست مرا ارشاد كن، كه هر چه فرمائی منقادم، اگر در آتش رفتن است چون خلیل علیه السلام و اگر در دهان نهنگ دریا فتادن است چون یونس علیه السلام، و اگر هفتاد بار كشته شدن است چون جرجیس علیه السلام، و اگر از گریه نابینا شدن است چون یعقوب علیه السلام، و وفا و جان بازی انبیا را علیه السلام شمار نیست، و جواب گفتن معشوق او را
57.1 آن یكی عاشق به پیش یار  خود	میشمرد از خدمت و از كار  خود
57.2 كز برای تو چنین كردم، چنان	تیرها خوردم در این رزم و سنان 
57.3 مال رفت و، زور رفت و، نام رفت	بر من از عشقت بسی ناكام رفت 
57.4 هیچ صبحم  خفته یا خندان نیافت	هیچ شامم با سر و سامان نیافت 
57.5 آنچه او نوشیده بود، از تلخ و درد	در حضورش او یكایك می شمرد
57.6 نه از برای منتی، بل مینمود	بر درستیّ محبّت صد شهود
57.7 عاقلان را یك اشارت بس بود	عاشقان را تشنگی زآن كی رود ؟
57.8 میكند تكرار گفتن بی ملال	كی ز اشارت بس كند حوت از زلال ؟
57.9 صد سخن میگفت ز آن درد كهن	در شكایت، كه نگفتم یك سخن 
57.10 آتشی بودش، نمی دانست چیست	لیك چون شمع، از تف آن میگریست 
57.11 * بعد گریه گفت: اینها رفت، لیک	این زمان ارشاد کن تو، یار  نیک
57.12 * هر چه فرمائی به جان استاده ام	بر خط تو، پا و سر بنهاده ام
57.13 * گر در آتش رفت باید چون خلیل	ور چو یحیی میکنی خونم سبیل
57.14 * ور ز گریه چون شعیب اعمی شوم	ور چو یونس در فم  ماهی روم
57.15 * ور چو یوسف چاه و زندانم کنی	ور ز فقرم عیسی مریم کنی
57.16 * رخ نگردانم، نگردم از تو من	بهر فرمان تو دارم جان و تن
57.17 گفت معشوق: این همه كردی و لیك	گوش بگشا پهن و اندر یاب نیك 
57.18 كانچه اصل  اصل  عشق است و  ولاست	آن نكردی، آنچه كردی فرعهاست 
57.19 گفت آن عاشق: بگو آن اصل چیست ؟	گفت: اصلش مردن است و نیستیست 
57.20 تو همه كردی، نمردی، زنده ای	هان بمیر، ار یار  جان بازنده ای 
57.21 * گر بمیری زندگی یابی تمام	نام نیکوی تو ماند تا قیام
57.22 * چون شنود آن عاشق  بیخویشتن	آه سردی برکشید از جان و تن
57.23 هم در آن دم شد دراز و جان بداد	همچو  گل در باخت، سر خندان و شاد
57.24 ماند آن خنده بر او، وقف ابد	همچو جان و عقل عارف  بی كبد
57.25 نور  مه آلوده كی گردد ؟ ابد	گر زند آن نور بر هر نیك و بد
57.26 او ز جمله پاك وا گردد به ماه	همچو نور عقل و جان  سوی اله 
57.27 وصف پاكی وقف بر نور مه است	تابشش گر بر نجاسات  ره است 
57.28 ز آن نجاسات ره و آلودگی	نور را حاصل نگردد بد رگی 
57.29 ارْجعی بشنید نور  آفتاب	سوی اصل  خویش باز آمد شتاب 
57.30 نی ز گلخنها بر او ننگی بماند	نی ز گلشنها بر او رنگی بماند
57.31 نور  دیده، نور  دیده  باز گشت	ماند در سودای او صحرا و دشت 
57.32 * چونکه زین ویرانه نورش بازگشت	ماند در صحرای دیده، بازگشت

58. یكی از عالمی پرسید كه اگر کسی در نماز بگرید به آواز و آه كند و نوحه كند نمازش باطل شود؟ جواب گفت كه: نام  آن "آب دیده" است، تا آن گرینده چه دیده است؟ اگر شوق  خدا یافته یا از پشیمانی گناه گرید، نمازش تباه نشود، بلكه كمال یابد كه "لا صلاة الا بحضور القلب"، و اگر از رنجوری تن، یا فراق فرزند گرید، نمازش تباه شود كه، اصل  نماز ترك تن است و ترك فرزند، ابراهیم وار كه فرزند را قربان میكرد از بهر تكمیل نماز و تن را به آتش نمرود میسپرد، و امر آمد مصطفی را علیه السلام بدین خصال كه "فاتبع ملة إبْراهیم و قدْ كانتْ لكمْ أسْوةٌ حسنةٌ فی إبْراهیم"
58.1 آن یكی پرسید از مفتی به راز	گر كسی گرید به نوحه در نماز ؟
58.2 آن نماز او عجب باطل شود ؟	یا نمازش جایز و كامل بود ؟
58.3 گفت: آب دیده، نامش بهر چیست ؟	بنگری تا او چه دیده که گریست ؟ 
58.4 آب دیده، تا چه دیدست از نهان	تا چنین از چشمۀ خود شد روان 
58.5 * گر ز شوق حق کند گریۀ دراز	یا ندامت از گناهی در نماز
58.6 * یا ز خوف حق بود گریه، خوش است	زآنکه آن آب تو دفع آتش است
58.7 * بی شکی گیرد نماز او کمال	قرب یابد در ره حق لا محال
58.8 آن جهان گر دیده است آن پر نیاز	رونقی یابد ز نوحۀ او نماز
58.9 ور ز رنج  تن بود و ز درد سوگ	ریسمان بگسست و هم بشكست دوك 
58.10 * ور فغان از ماتم فرزند کرد	که دل و جانش ز ماتم، کرد درد
58.11 * می نیرزد آن نماز او دو جو	زآنکه با اغیار دارد دل گرو
58.12 * پس نمازش بی شکی باطل شود	گریۀ او نیز بی حاصل شود
58.13 * زآنکه ترک تن بود اصل نماز	ترک خویش و ترک فرزندان نیاز
58.14 * از خلیل آموز و قربان کن ولد	تن بنه بر آتش  نمرود رد
58.15 * حاصل آنکه تا بدانی ای کیا	کز بکا فرق است بی حد تا بکا

59. مریدی در آمد به خدمت شیخ و از این شیخ پیر در سن نمی خواهم بلكه پیر عقل و معرفت، اگر چه عیسی است در گهواره، و یحیی است در مكتب كودكان، و مرید شیخ را گریان دید. او نیز به موافقت بگریست. چون فارغ شد و به در آمد، مریدی دیگر، كه از حال شیخ واقف تر بود، از سر غیرت در عقب او تیز بیرون آمد. گفتش: ای برادر، من تو را گفته باشم، الله الله تا نیندیشی و نگوئی كه: شیخ میگریست و من نیز گریستم، كه سی سال ریاضت بی ریا باید كرد و از عقبات و دریاهای پر نهنگ و كوههای بلند پر شیر و پلنگ میباید گذشت تا بدان گریۀ شیخ رسی یا نرسی. اگر رسی، شكر  زویت لی الارض گوئی بسیار
59.1 یك مریدی اندر آمد پیش  پیر	پیر اندر گریه بود و در نفیر
59.2 شیخ را چون دید گریان  آن مرید	گشت گریان، آب از چشمش دوید
59.3 گوشور یكبار خندد،  كر دو بار	چون كه لاغ املا كند یاری به یار
59.4 بار  اول، از ره تقلید و سوم	كه همی بیند كه میخندند قوم 
59.5 كر بخندد همچو ایشان آن زمان	بی خبر از حالت خندندگان 
59.6 باز او پرسد كه: خنده بر چه بود ؟	پس دوم كرّت بخندد، چون شنود
59.7 پس مقلد نیز مانند كر است	اندر آن شادی كه او را رهبر است 
59.8 پرّ  تو شیخ آمد و منهل ز شیخ	قبض و شادی، نز مریدان، بل ز شیخ 
59.9 * پرتو شیخ است، آن تقلید شیخ	چون ببیند شادی از تأیید شیخ
59.10 چون سبد بر آب و، نوری بر زجاج	گر ز خود دانند آن، باشد لجاج 
59.11 چون جدا گردد ز جو، داند عنود	كاندر او، آن آب خوش، از جوی بود
59.12 آبگینه هم بداند از غروب	كان لمع بود از مه تابان  خوب 
59.13 چونكه چشمش را گشاید امر   قم	پس بخندد چون سحر بار  دوم 
59.14 خنده ش آید هم بر آن خندۀ خودش	كه در آن تقلید بر میآمدش 
59.15 گوید: از چندین ره  دور و دراز	كاین حقیقت بود و، این اسرار و راز
59.16 من در آن وادی چگونه خود ز دور؟	شادئی می كردم از عمیان و سور
59.17 من چه می بستم خیال و، این چه بود ؟	درك سستم، سست نقشی مینمود
59.18 طفل  ره را فكرت مردان كجاست ؟	كو خیال او و، كو تحقیق  راست ؟
59.19 * طفل را چه فکرت آید در ضمیر؟	یا چه اندیشه کند همچون که پیر؟
59.20 فكر  طفلان دایه باشد، یا كه شیر	یا مویز و جوز، یا گریه و نفیر
59.21 آن مقلد هست چون طفل  علیل	گر چه دارد بحث باریك و دلیل 
59.22 آن تعمق در دلیل و در شكیل	از بصیرت میكند او را گسیل 
59.23 مایه ای، كان سرمۀ سرّ وی است	برد و، در اشكال گفتن، كار بست 
59.24 ای مقلد، از بخارا باز گرد	رو به خواری، تا شوی تو شیر مرد
59.25 تا بخارای دگر بینی درون	صف در آن در مجلسش لا یفقهون 
59.26 پیك، اگر چه در زمین چابك تگ است	چون به دریا رفت، بگسسته رگ است 
59.27 او "حملناهم" بود  "فی البرّ" و بس	آن كه محمول است، در بحر، اوست كس 
59.28 بخشش بسیار دارد شه بدو	ای شده در وهم و تصویری دو تو

60. بقیه حال مرید مقلد در گریه
60.1 آن مرید ساده، از تقلید نیز	گریه ای میكرد، وفق  آن عزیز
60.2 او مقلدوار، همچون مرد  كر	گریه میدید و، ز موجب بی خبر
60.3 چون بسی بگریست، خدمت كرد و رفت	از پی اش آمد مرید خاص، تفت 
60.4 گفت: ای گریان چو ابر  بی خبر	از وفاق  گریۀ شیخ از نظر
60.5 الله الله، الله ای وافی مرید	گر چه در تقلید هستی مستفید
60.6 تا نگوئی: دیدم آن شه میگریست	من چو او بگریستم، كان منكریست 
60.7 گریه ای کز جهل و تقلید است و ظن	نیست همچون گریۀ آن مؤتمن 
60.8 تو قیاس گریه، بر گریه مساز	هست زین گریه، بدان، راه دراز
60.9 هست آن، از بعد سی ساله جهاد	عقل اینجا هیچ نتواند فتاد
60.10 هست ز آن سوی خرد صد مرحله	عقل را یاوه مکن اینجا هله 
60.11 گریۀ او، نز غم است و نز فرح	روح داند گریۀ عین الملح 
60.12 گریۀ او، خندۀ او، زآن سریست	زآنچه وهم و عقل باشد، زآن بریست 
60.13 آب دیدۀ او، چو دیدۀ او بود	دیدۀ نادیده، دیده كی شود ؟
60.14 آنچه او بیند، نتان كردن مساس	نز قیاس  عقل و، نز راه حواس 
60.15 شب گریزد چونكه نور آید ز دور	پس چه داند ظلمت شب، حال  نور ؟
60.16 پشه بگریزد ز باد بادها	پس چه داند پشه ذوق  بادها ؟
60.17 چون قدیم آید حدث گردد عبث	پس كجا داند قدیمی را حدث ؟
60.18 بر حدث، چون زد قدم، دنگش كند	چونكه كردش نیست، همرنگش كند
60.19 گر بخواهی، تو بیابی صد نظیر	لیك من پروا ندارم، ای فقیر
60.20 این "الف لام میم" و، "حا میم" این حروف	چون عصای موسی آمد در وقوف 
60.21 حرفها ماند بدین حرف از برون	لیك باشد در صفات این زبون 
60.22 هر كه گیرد او عصائی ز امتحان	كی بود چون آن عصا، وقت بیان ؟ 
60.23 این دم عیس است، نی چون هر دمی	کان بر آید از فرح، یا از غمی 
60.24 این "الف لام میم" و، "حا میم"، ای پدر	آمدست از حضرت مولی البشر
60.25 هر الف، لامی، چه میماند بدین ؟	گر تو جان داری بدین چشمش مبین 
60.26 گر چه تركیبش حروف است ای همام	مینماند هم به تركیب عوام 
60.27 نیست تركیب محمد  لحم و پوست	گر چه در تركیب، هر تن جنس اوست 
60.28 گوشت دارد، پوست دارد، استخوان	هیچ این تركیب را باشد همان ؟
60.29 كاندر آن تركیب باشد معجزات	كه همه تركیبها گشتند  مات 
60.30 همچنان تركیب "حا میم" و الکتیب	هست بر بالا و، دیگرها  نشیب 
60.31 زآنكه  زین تركیب آید زندگی	همچو نفخ  صور  در درماندگی 
60.32 اژدها گردد، شكافد بحر را	چون عصا "حا میم" از داد خدا
60.33 ظاهرش ماند به ظاهرها، ولیك	قرص  نان، از قرص مه، دور است نیك 
60.34 گریۀ او، خندۀ او، نطق  او	* فهم او و خلق او و خلق او
60.35 عقل او و وهم او و حس او *	نیست از وی، هست آن جمله ز هو
60.36 * چونكه ظاهرها گرفتند احمقان	آن دقایق ماند از ایشان بس نهان 
60.37 لاجرم محجوب گشتند از عرض	كه دقیقه فوت شد در مفترض 
60.38 * با تو گویم در مثالش قصه ای	تا بگیری زین بیانم حصه ای
60.39 * قصه ای با صول و با عرض و مهیب	قصه ای بس دور، لیکن بس قریب
60.40 * این سخن پایان ندارد، باز گرد	کان کنیزک با خر  خاتون چه کرد

61. داستان آن كنیزك كه با خر خاتون شهوت میراند و او را چون بز و خرس آموخته بود شهوت راندن آدمیانه، و كدوئی در قضیب خر میكرد تا از اندازه نگذرد، خاتون بر آن وقوف یافت لكن دقیقۀ كدو را ندید. كنیزك را به بهانه ای به راه كرد جائی دور و با خر جمع شد بی كدو و بفضیحت هلاك شد. كنیزك بیگاه باز آمد و نوحه كرد كه: ای جانم، و ای چشم روشنم، كیر دیدی كدو ندیدی، ذكر دیدی آن دگر ندیدی، "كل ناقص ملعون" یعنی كل نظر ٍ و فهم ٍ ناقص ملعون و اگر نه ناقصان ظاهر مرحومند، نه ملعون، بر خوان لیس علی الْأعْمی  حرجٌ، نفی حرج و نفی لعنت و نفی عتاب و غضب كرد
61.1 یك كنیزك، نر خری بر خود فکند	از وفور  شهوت و فرط گزند
61.2 آن خر نر رایگان خو كرده بود	خر جماع آدمی پی برده بود
61.3 یك كدوئی بود حیلت سازه را	در ذکر كردی پی اندازه را
61.4 در قضیبش آن کدو كردی عجوز	تا رود نیم  ذكر وقت سپوز
61.5 گر همه لخت خر اندر وی رود	هم رحم، هم روده ها را بر درد
61.6 خر همی شد لاغر و، خاتون او	ماند حیران، كز چه شد این خر چو مو ؟
61.7 نعل بندان را نمود آگه، كه چیست ؟	علت خر، كه نتیجه اش لاغریست 
61.8 هیچ علت اندر او ظاهر نشد	هیچ كس از سرّ آن مخبر نشد
61.9 در تفحص اندر افتاد او به جدّ	شد تفحص را دمادم مستعد
61.10 جد  را باید كه جان بنده بود	زآنكه جد، جوینده یابنده بود
61.11 چون تفحص كرد از احوال خر	آن کنیزک بود زیر و، خر زبر 
61.12 از شكاف در بدید آن حال را	بس عجب آمد از آن، آن زال را
61.13 خر همی گاید كنیزك را چنان	كه به عقل و رسم، مردان با زنان 
61.14 در حسد شد، گفت: چون این ممكن است	پس من اولیتر، كه خر ملك من است 
61.15 خر مهذب گشته و آموخته	خوان نهادست و چراغ افروخته 
61.16 كرد نادیده و در  خانه بكوفت	كای كنیزك، چند خواهی خانه روفت ؟ 
61.17 از پی رو پوش میگفت این سخن	كای كنیزك، آمدم، در باز كن 
61.18 كرد خاموش و كنیزك را نگفت	راز را از بهر طمع  خود نهفت 
61.19 پس كنیزك جمله آلات فساد	كرد پنهان، پیش شد، در را گشاد
61.20 رو ترش كرد و دو دیده  پر ز  نم	لب فرو مالید، یعنی صائمم 
61.21 در كف او، نرمه جاروبی، كه من	خانه را میروفتم بهر عطن 
61.22 چونكه با جاروب در را واگشاد	گفت خاتون زیر لب: كای اوستاد
61.23 رو ترش كردی و، جاروبی به كف	چیست این خر بر گسسته از علف ؟
61.24 نیم كاره و خشمگین، جنبان ذكر	ز انتظار تو دو چشمش سوی در
61.25 زیر لب گفت این، نهان كرد از كنیز	داشتش آن دم، چو بی جرمان عزیز
61.26 بعد از آن گفتش كه: چادر کن به سر	رو فلان کس را ز من پیغام بر
61.27 این چنین گو، وین چنین كن، و آنچنان	مختصر كردم من افسانۀ زنان 
61.28 آنچه مقصود است، مغز  آن بگیر	چون به راهش كرد آن زال  ستیر
61.29 بود از مستی شهوت شادمان	در فرو بست و همی گفت آن زمان 
61.30 یافتم خلوت، زنم از شكر بانگ	رسته ام از چار دانگ و از دو دانگ 
61.31 از طرب گشته بز  آن زن هزار	در شرار شهوت خر  بی قرار
61.32 چه بزان؟ كان شهوت او را برگرفت	بز گرفتن  گیج را نبود شگفت 
61.33 میل و شهوت كر كند دل را و  كور	تا نماید گرگ یوسف شهد شور
61.34 ای بسا سر مست نار و  نار جو	خویشتن را نور  مطلق داند او
61.35 جز مگر بندۀ خدا، کز جذب، حق	با رهش آرد، بگرداند ورق 
61.36 تا بداند  كان خیال  ناریه	در طریقت نیست  الا عاریه 
61.37 زشتها را خوب بنماید شره	نیست از شهوت بتر ز آفات  ره 
61.38 صد هزاران نام  خوش را كرده ننگ	صد هزاران زیركان را كرده دنگ 
61.39 چون خری را، یوسف مصری نمود	یوسفی را چون نماید آن جهود ؟
61.40 بر تو سرگین را فسونش شهد كرد	شهد را خود چون كند وقت نبرد ؟
61.41 شهوت از خوردن بود، كم كن ز خور	یا نكاحی كن، گریزان شو ز شر
61.42 چون بخوردی میكشد سوی حرم	دخل را خرجی بباید لاجرم 
61.43 پس نكاح آمد چو "لاحول و لا"	تا كه دیوت نفکند اندر بلا
61.44 چون حریص  خوردنی، زن خواه زود	ور نه آمد گربه و دنبه ربود
61.45 بار سنگین، بر خری كاو میجهد	زود بر نه، پیش از آن كاو بر نهد
61.46 فعل  آتش را نمیدانی تو برد	گرد آتش با چنین دانش مگرد
61.47 علم  "دیگ و آتش" ار نبود تو را	از شرر، نی دیگ ماند، نی ابا
61.48 آب، حاضر باید و، فرهنگ نیز	تا پزد آن دیگ سالم در ازیز
61.49 چون ندانی دانش  آهنگری	ریش و مو سوزد چو آنجا بگذری 
61.50 در فرو بست آن زن و خر را كشید	شادمانه لاجرم كیفر چشید
61.51 در میان  خانه آوردش كشان	خفت اندر زیر خر  هم در زمان 
61.52 هم بر آن كرسی كه دید او از كنیز	تا رسد در كام  خود آن قحبه نیز
61.53 پا بر آورد و  خر اندر وی سپوخت	آتشی از كیر خر در وی فروخت 
61.54 خر مؤدب گشته، در خاتون فشرد	تا به خایه، در زمان، خاتون بمرد
61.55 بر درید از زخم  خر  لخت جگر	روده ها بگسسته شد از یکدگر
61.56 كرسی از یك سو، زن از یك سو فتاد	دم نزد در حال و در دم جان بداد
61.57 صحن  خانه پر ز خون شد، زن نگون	مرد  او و، برد جان  ریب المنون 
61.58 مرگ بد، با صد فضیحت، ای پدر	تو شهیدی دیده ای از كیر خر ؟
61.59 تو عذاب الْخزْی بشنو از نبی	در چنین ننگی مكن جان را فدی 
61.60 دان كه این نفس  بهیمی، نر خر است	زیر او بودن، از این ننگین تر است 
61.61 در ره نفس ار بمیری در منی	در حقیقت دان كه کمتر زآن زنی 
61.62 نفس  ما را صورت خر بدهد او	ز انكه صورتها كند  بر وفق  خو
61.63 این بود اظهار  سرّ در رستخیز	الله الله، از تن  چون خر  گریز
61.64 كافران را بیم كرد ایزد ز نار	كافران گفتند: نار اولی ز عار
61.65 گفت: نی، آن نار اصل  عارهاست	همچو آن ناری كه آن زن را بكاست 
61.66 لقمه اندازه نخورد از حرص  خود	در گلو بگرفت لقمه، مرگ بد
61.67 لقمه اندازه خور ای مرد حریص	گر چه باشد لقمه حلوا و خبیص 
61.68 حق تعالی داد میزان را زبان	هین ز قرآن سورۀ رحمان بخوان 
61.69 هین ز حرص خویش میزان را مهل	آز و حرص آمد تو را خصم و مضل 
61.70 حرص جوید كل بر آید او ز كل	حرص مپرست، ای فجل ابن الفجل 
61.71 آن كنیزك میشد و میگفت: آه	كردی ای خاتون، تو استا را به راه 
61.72 كار بی استاد خواهی ساختن	جاهلانه جان بخواهی باختن 
61.73 ای ز من دزدیده علمی ناتمام	ننگت آمد كه بپرسی حال  دام ؟
61.74 هم بچیدی دانه مرغ از خرمنش	هم نیفتادی رسن در گردنش 
61.75 دانه كمتر خور، مكن چندین رفو	چون كلوا خواندی، بخوان لا تسرفوا
61.76 تا خوری دانه، نیفتی تو به دام	این كند علم و قناعت و السلام 
61.77 نعمت از دنیا خورد عاقل، نه غم	جاهلان محروم مانده در ندم 
61.78 چون در افتد در گلوشان حبل  دام	دانه خوردن گشت بر جمله حرام 
61.79 مرغ اندر دام، دانه كی خورد ؟	دانه چون زهر است، در دام ار چرد
61.80 مرغ  غافل  میخورد دانه ز دام	همچو اندر دام  دنیا این عوام 
61.81 باز، مرغان  خبیر  هوشمند	كرده اند از دانه خود را خشك بند
61.82 كاندرون دام، دانه زهرهاست	كور آن مرغی كه در فخ دانه خواست 
61.83 صاحب دام، ابلهان را سر برید	و آن ظریفان را به مجلسها كشید
61.84 كه از آنها، گوشت می آید بكار	و ز ظریفان، بانگ و نالۀ زیر و زار
61.85 پس كنیزك آمد از اشكاف در	دید خاتون را بمرده زیر خر
61.86 گفت: ای خاتون  احمق، این چه بود؟	گر تو را استاد  خوش نقشی نمود
61.87 ظاهرش دیدی، سرش از تو نهان	اوستا ناگشته  بگشادی دكان 
61.88 كیر دیدی همچو شهد و چون خبیص	آن كدو را چون ندیدی ای حریص ؟
61.89 یا چو مستغرق شدی در عشق  خر	آن كدو پنهان بماندت از نظر
61.90 ظاهر صنعت بدیدی ز اوستاد	اوستادی بر گرفتی، شاد شاد
61.91 ای بسا زرّاق گول بی وقوف	از ره مردان ندیده، جز که صوف 
61.92 ای بسا شوخان ز اندك احتراف	زآن شهان ناموخته، جز گفت و لاف 
61.93 هر یكی در كف عصا، كه موسی ام	می دمد بر ابلهان، كه عیسی ام 
61.94 آه از آن روزی كه صدق  صادقان	باز خواهد از تو سنگ امتحان 
61.95 آخر از استاد، باقی را بپرس	که حریصان جمله كورانند و خرس 
61.96 جمله جستی، باز ماندی از همه	صید گرگانند این ابله رمه 
61.97 صوتکی بشنیده گشته ترجمان	بی خبر از گفت خود چون طوطیان 

62. تمثیل تلقین شیخ  مریدان را و پیغمبر امت را كه ایشان طاقت تلقین حق ندارند و با حق الفت نتوانند گرفت چنانكه طوطی با صورت آدمی الفت ندارد كه از او تلقین تواند گرفت حق سبحانه و تعالی شیخ را چون آینه پیش مرید همچون طوطی دارد و از پس آینه تلقین می كند لا تحرّكْ به لسانك إنْ هو إلّا وحْی یوحی ، این است ابتدای مسئلۀ بی منتهی چنانكه منقار جنبانیدن طوطی اندرون آینه كه خیالش میخوانی بی اختیار و تصرف اوست عكس خواندن طوطی برونی كه متعلم است نه عكس آن معلم كه پس آینه است و لیكن خواندن طوطی برونی تصرف آن معلم است پس این مثال آمد نه مثل
62.1 طوطیی در آینه می بیند او	عكس خود را پیش او آورده رو
62.2 در پس آئینه آن استا نهان	حرف می گوید ادیب خوش بیان 
62.3 طوطیك پنداشته كین گفت پست	گفت آن طوطی است، كاندر آینه ست 
62.4 پس ز جنس  خویش آموزد سخن	بی خبر از مكر  آن گرگ كهن 
62.5 کز پس آئینه  می آموزدش	ور نه ناموزد، جز از جنس  خودش 
62.6 گفت را آموخت ز آن مرد هنر	لیك از معنی و سرّش بی خبر
62.7 از بشر بگرفت منطق یك به یك	از بشر جز این چه داند طوطیك ؟
62.8 همچنان در آینۀ جسم  ولی	خویش را بیند  مرید ممتلی 
62.9 عقل  کلّ را از پس آئینه او	كی تواند دید وقت گفت و گو ؟
62.10 او گمان دارد كه می گوید بشر	آن دگر سرّ است و، او ز آن بی خبر
62.11 حرف آموزد، ولی سرّ قدیم	می نداند طوطی است او، یا ندیم 
62.12 هم صفیر  مرغ آموزند خلق	كاین سخن اندر دهان افتاد و حلق 
62.13 لیك از معنی مرغان بی خبر	جز سلیمان  قران  خوش نظر
62.14 حرف درویشان بسی آموختند	منبر و محفل بدان افروختند
62.15 یا بجز آن حرفشان روزی نبود	یا در آخر، رحمت آمد، در گشود

63. صاحب دلی در چلّه به خواب سگی دید حامله، در شكمش آن سگ بچگان بانگ می كردند، در تعجب ماند كه حكمت بانگ سگ پاسبانی است، بانگ در اندرون شكم  مادر پاسبانی نیست، و نیز بانگ جهت یاری خواستن و شیر خواستن باشد و غیره، و اینجا هیچ از این فایده ها نیست. چون به خویش آمد و با حضرت مناجات كرد و ما یعْلم تأْویله إلّا اللّه جواب آمد، كه آن صورت حال قومی است از حجاب بیرون نیامده و چشم و دل باز ناشده دعوی بصیرت كنند و مقالات گویند، از آن نه ایشان را قوتی و یاریی رسد و نه مستمعان را هدایتی و رشدی
63.1 آن یكی میدید خواب  اندر چله	در رهی، ماده سگی، بد حامله 
63.2 ناگهان آواز  سگ بچگان شنید	سگ بچه اندر شكم بد ناپدید
63.3 بس عجب آمد ورا آن بانگها	سگ بچه اندر شكم چون زد ندا ؟
63.4 سگ بچه اندر شكم ناله كنان	هیچ كس دیده ست این اندر جهان ؟
63.5 چون بجست، از واقعه آمد به خویش	حیرت او دم به دم میگشت بیش 
63.6 در چله، كس نی كه گردد عقده حل	جز ز درگاه خدا عزّ و جل 
63.7 گفت: یا رب، زین شكال و گفت و گو	در چله وامانده ام از ذكر  تو
63.8 پرّ من بگشای تا پرّان شوم	در حدیقۀ ذكر و سیبستان شوم 
63.9 آمدش آواز هاتف در زمان	كان مثالی دان ز لاف جاهلان 
63.10 كز حجاب و پرده بیرون نامده	چشم بسته، بیهده گویان شده 
63.11 بانگ سگ اندر شكم باشد زیان	نه شكار انگیز و، نه شب پاسبان 
63.12 گرگ نادیده كه منع او بود	دزد نادیده كه دفع او شود
63.13 از حریصی وز هوای سروری	در نظر  كند و، به لافیدن جری 
63.14 از هوای مشتری و کار و بار	بی بصیرت پا نهاده در فشار
63.15 ماه نادیده، نشانها میدهد	روستائی را بدان كژ مینهد
63.16 * مشتری نادیده گوید صد نشان	ژاژ خاید، دوغ نوشد کف زنان
63.17 از برای مشتری در وصف ماه	صد نشان نادیده گوید بهر جاه 
63.18 مشتری كاو سود دارد، خود یكیست	لیك ایشان را در او ریب و شكیست 
63.19 از هوای مشتری بی شكوه	مشتری را باد داده این گروه 
63.20 مشتری ماست الله اشتری	از غم هر مشتری، هین برتر آ
63.21 مشتری ئی جو كه جویان  تو است	عالم  آغاز و پایان تو است 
63.22 هین مكش هر مشتری را تو به دست	عشق بازی با دو معشوقه بد است 
63.23 خود نیابی سود و مایه  گر خرد	نبودش خود قیمت عقل و خرد
63.24 نیست او را خود بهای نیم نعل	تو بر او عرضه كنی یاقوت و لعل 
63.25 حرص  كورت كرد و محرومت كند	دیو  همچون خویش مرجومت كند
63.26 همچنان كاصحاب فیل و قوم  لوط	كردشان مرجوم چون خود،  آن سخوط
63.27 مشتری را صابران دریافتند	چون سوی هر مشتری نشتافتند
63.28 وآنکه گردانید رو ز آن مشتری	بخت و اقبال و بقا شد  زو  بری 
63.29 ماند حسرت بر حریصان تا ابد	همچو حال  اهل ضروان در حسد

64. قصۀ اهل ضروان و حسد ایشان بر درویشان كه پدر ما از سلیمی اغلب دخل باغ را به مسكینان میداد از انگور و مویز و حلوا و پالوده و دوشاب و دانه و آرد و نان همه عشر دادی، لاجرم خدایتعالی در باغ و كشت او بركتی نهاد كه همه محتاج او بدند و او محتاج كس نبود. فرزندان  خرج و عشر میدیدند و بركت نه. همچون آن زن كه آلت خر دید و كدو ندید
64.1 بود مردی صالحی ربانئی	عقل كامل داشت، پایان دانئی 
64.2 در ده ضروان به نزدیك یمن	شهره اندر صدقه و خلق  حسن 
64.3 كعبۀ درویش بودی كوی او	آمدندی مستمندان سوی او
64.4 هم ز خوشه عشر دادی بی ریا	هم ز گندم، چون شدی از  كه جدا
64.5 آرد گشتی، عشر دادی هم از آن	نان شدی، عشر  دگر دادی ز نان 
64.6 * از عنب عشری بدادی وز مویز	عشر هم دادی وی از دوشاب نیز
64.7 * هم ز حلوا عشر و از پالوده هم	می فرو نگذاشتی از بیش و کم
64.8 عشر هر دخلی فرو نگذاشتی	چار باره دادی  آنچه كاشتی 
64.9 بس وصیتها که کردی هر زمان	جمع  فرزندان  خود را آن جوان 
64.10 کالله الله، قسم  مسكین بعد من	وا مگیرید از غرور خویشتن 
64.11 تا بماند بر شما كشت و ثمار	در پناه طاعت حق، پایدار
64.12 دخلها و میوه ها جمله ز غیب	حق فرستادست بی تخمین و ریب 
64.13 در محل  دخل اگر خرجی كنی	درگه سود است، بر سودی زنی 
64.14 ترك  اغلب دخل را در كشتزار	باز كارد، چون وی است اصل  ثمار
64.15 بیشتر كارد، خورد ز آن اندكی	كه ندارد او به روئیدن شكی 
64.16 زآن بیفشاند به كشتن  ترك دست	كان غله اش هم زآن زمین حاصل شدست 
64.17 كفشگر هم، آنچه افزاید ز نان	میخرد چرم و ادیم و سختیان 
64.18 * این زمین و سختیان پرده ست و بس	اصل روزی از خدا دان هر نفس 
64.19 كه اصول دخل اینها بوده اند	هم از اینها می گشاید رزق بند
64.20 دخل از آنجا آمدستش لاجرم	هم از آنجا می كند داد و كرم 
64.21 چون بكاری در زمین  اصل  كار	تا بروید هر یكی را صد هزار
64.22 گیرم اكنون تخم را گر كاشتی	در زمینی كه سبب پنداشتی 
64.23 چون دو سه سالی نروید چون كنی ؟	جز كه در لابه و دعا كف در زنی ؟
64.24 دست بر سر میزنی سوی اله	دست و سر،  بر دادن  رزقش گواه 
64.25 تا بدانی کاصل  اصل  رزق اوست	تا هم از وی جوید آنكو رزق جوست 
64.26 رزق از وی جو، مجو از زید و عمر	مستی از وی جو، مجو از بنگ و خمر
64.27 منعمی، زو خواه، نه از گنج و مال	نصرت از وی خواه، نی از عمّ و خال 
64.28 عاقبت زینها بخواهی ماندن	هین كه را خواهی در آن دم خواندن ؟
64.29 این دم او را خوان و، باقی را بمان	تا تو باشی وارث ملك جهان 
64.30 چون یفرّ الْمرْء آید منْ أخیه	یهرب المولود یوما من ابیه 
64.31 ز آن شود هر دوست آن ساعت عدو	كه بت تو بود و، از ره، مانع او
64.32 روی از نقاش بر میتافتی	چون ز نقشی  انس  دل می یافتی 
64.33 این دم، ار یارانت با تو ضد شوند	وز تو بر گردند و، در خصمی روند
64.34 تو بگو: نك روز  من پیروز شد	آنچه فردا خواست شد، امروز شد
64.35 ضدّ  من گشتند اهل  این سرا	تا قیامت عین شد پیشین مرا
64.36 پیش از آنكه روزگار خود برم	عمر با ایشان به پایان آورم 
64.37 كالۀ معیوب بخریده بدم	شكر كز عیبش پگه واقف شدم 
64.38 پیش از آن، كز دست، سرمایه شدی	عاقبت، معیوب بیرون آمدی 
64.39 مال رفته، عمر رفته، ای نسیب	مال و جان داده پی كالۀ معیب 
64.40 رخت دادم، زرّ قلبی بستدم	شاد شادان سوی خانه میشدم 
64.41 شكر كاین قلبیش پیدا شد كنون	پیش از آنكه عمر بگذشتی فزون 
64.42 قلب ماندی تا کنون در گردنم	حیف بودی عمر ضایع كردنم 
64.43 چون پگه تر قلبی او رو نمود	پای خود را واكشم من زود زود
64.44 یار تو، چون دشمنی پیدا كند	گرّ رشك و حقد او بیرون زند
64.45 تو از آن اعراض  او  افغان مكن	خویشتن را ابله و نادان مكن 
64.46 بلكه شكر حق كن و، نان بخش كن	كه نگشتی در جوال  او كهن 
64.47 از جوالش زود بیرون آمدی	تا بجوئی یار  صدق  سرمدی 
64.48 نازنین یاری، كه بعد از مرگ تو	رشتۀ یاری او گردد سه تو
64.49 آن مگر سلطان بود، شاه رفیع	یا بود مقبول  سلطان و شفیع 
64.50 رسته باشی تو ز آشوب و دغل	عزّ او دیدی عیان پیش از اجل 
64.51 این جفای خلق با تو در جهان	گر بدانی، گنج  زر آمد نهان 
64.52 خلق را با تو چنین بد خو كند	تا تو را ناچار رو زآن سو كند
64.53 این یقین دان، كاندر آخر جمله شان	خصم گردند و عدو و سركشان 
64.54 تو بمانی با فغان اندر لحد	لا تذرنی فرد خوانان از احد
64.55 ای جفایت به ز عهد  وافیان	هم ز داد توست عهد باقیان 
64.56 بشنو از عقل خود ای انبار دار	گندم خود را به ارض الله سپار
64.57 تا شود ایمن ز دزد و از شپش	دیو را با دیوچه زوتر بكش 
64.58 كاو همی ترساندت هر دم ز فقر	همچو كبكش صید كن ای نرّه صقر
64.59 باز  سلطانی عزیز و كامیار	ننگ باشد گر كند كبكت شكار
64.60 بس وصیت كرد و تخم وعظ كاشت	چون زمینشان شوره بد سودی نداشت 
64.61 گر چه ناصح را بود صد داعیه	پند را اذنی بباید واعیه 
64.62 تو به صد تلطیف پندش میدهی	او ز پندت میكند پهلو  تهی 
64.63 یك كس نامستمع ز استیز و  رد	صد كس گوینده را عاجز كند
64.64 ز انبیا ناصح تر و خوش لهجه تر	كی بود؟ كه گرفت دمشان در حجر
64.65 زآنچه سنگ و کوه در كار آمدند	می نشد بد بخت را بگشاده بند
64.66 آنچنان دلها كه بدشان ما و من	نعتشان شد بل أشدّ قسوة

65. بیان آنكه  عطای حق و قدرت او موقوف بر قابلیت نیست همچون داد خلقان، كه آن را قابلیت باید، زیرا که عطای حق قدیم است و قابلیت حادث. عطا صفت حق است و قابلیت صفت مخلوق، و قدیم موقوف حادث نباشد و اگر نه حدوث محال باشد
65.1 چارۀ آن دل، عطای مبدلیست	داد او را، قابلیت شرط نیست 
65.2 بلكه شرط قابلیت داد اوست	داد، لبّ و، قابلیت هست پوست 
65.3 اینكه موسی را عصا ثعبان شده	همچو خورشیدی كفش رخشان شده
65.4 صد هزاران معجزات انبیا	كان نگنجد در ضمیر و عقل  ما
65.5 نیست از اسباب، تصریف خداست	نیستها را قابلیت از كجاست ؟ 
65.6 قابلی، گر شرط فعل  حق بدی	هیچ معدومی به هستی نامدی 
65.7 سنتی بنهاد و اسباب و طرق	طالبان را، زیر این ازرق تتق 
65.8 بیشتر احوال بر سنت رود	گاه قدرت خارق سنت شود
65.9 سنت و عادت نهاده با مزه	باز كرده خرق عادت معجزه 
65.10 بی سبب، گر عزّ به ما موصول نیست	قدرت از عزل سبب معزول نیست 
65.11 ای گرفتار سبب، بیرون مپر	لیك عزل آن مسبب، ظن مبر
65.12 هر چه خواهد آن مسبب  آورد	قدرت مطلق، سببها بر درد
65.13 لیك اغلب بر سبب راند نفاد	تا بداند طالبی جستن مراد
65.14 چون سبب نبود، چه ره جوید مرید ؟	پس سبب در راه می آید پدید
65.15 این سببها بر نظرها پرده هاست	كه نه هر دیدار  صنعش را سزاست 
65.16 دیده ای باید  سبب سوراخ  كن	تا حجب را بر كند از بیخ و بن 
65.17 تا مسبب بیند اندر لامكان	هرزه بیند جهد و اكساب دكان 
65.18 از مسبب میرسد هر خیر و شر	نیست اسباب و وسایط را اثر
65.19 جز خیال منعقد بر شاهراه	تا بماند دور غفلت چند گاه 

66. در ابتدای خلقت جسم آدم علیه السلام كه جبرئیل علیه السلام را اشارت كرد كه برو از این زمین مشتی خاك برگیر و به روایتی از هر نواحی مشت مشت برگیر
66.1 چونكه صانع خواست ایجاد بشر	از برای ابتلای خیر و شر
66.2 جبرئیل صدق را فرمود: رو	مشت خاكی از زمین بستان گرو
66.3 او میان بست و  بیامد بر زمین	تا گزارد امر  ربّ العالمین 
66.4 دست سوی خاك برد آن موتمر	خاك خود را در كشید و شد حذر
66.5 پس زبان بگشاد خاك و لابه كرد	كز برای حرمت خلاق  فرد
66.6 ترك من گو و، برو، جانم ببخش	زود تاب از من عنان خنگ رخش 
66.7 در كشاكشهای تكلیف و خطر	بهر الله هل مرا، با خود مبر
66.8 بهر آن لطفی كه حقت برگزید	كرد بر تو علم  لوح  كلّ پدید
66.9 تا ملایك را معلم آمدی	دائما با حق مكلم آمدی 
66.10 كه سفیر  انبیا خواهی بدن	تو حیات جان وحیی، نی بدن 
66.11 بر سرافیلت فضیلت بود از آن	كاو حیات تن بود، تو آن  جان 
66.12 بانگ صورش نشأت تنها بود	نفخ  تو نشو دل  یكتا بود
66.13 مغز جان  تن حیات دل بود	پس ز دادش، داد تو فاضل بود
66.14 باز میكائیل رزق تن دهد	سعی تو رزق  دل  روشن دهد
66.15 او به داد كیل پر كردست دیل	داد رزق  تو نمی گنجد به كیل 
66.16 هم ز عزرائیل  با قهر و عطب	تو  بهی، چون سبق  رحمت بر غضب 
66.17 حامل عرش این چهارند و تو شاه	بهترین هر چهاری ز انتباه 
66.18 روز محشر هشت بینی حاملانش	هم تو باشی افضل  هشت آن زمانش 
66.19 همچنین بر میشمرد و میگریست	بوی میبرد او،  كز این مقصود چیست 
66.20 معدن شرم و حیا بد جبرئیل	بست آن سوگندها بر وی سبیل 
66.21 بس كه لابه كردش و سوگند داد	باز گشت و گفت: یا رب العباد
66.22 من نبودستم به كارت سرسری	لیك زآنچه رفت،  تو داناتری 
66.23 گفت نامی كه ز هولش، ای بصیر	هفت گردون باز ماند از مسیر
66.24 * چون به نام تو مرا سوگند داد	رحمتت عامست و احسان و  وداد
66.25 شرمم آمد، گشتم از نامت خجل	ور نه آسان است نقل  مشت گل 
66.26 كه تو زوری داده ای املاك را	كه بدرّانند این افلاك را
66.27 * مشت خاکی را چه قدر و قوّت است	برگرفتن؟ لیک غالب رحمت است

67. فرمان آمدن به میكائیل که از روی زمین قبضۀ خاك بردار جهت تركیب و ترتیب جسم مبارك ابو البشر خلیفه الحق مسجود الملك و معلمهم آدم علیه السلام
67.1 گفت میكاییل را: رو تو به زیر	مشت خاكی در ربا از وی دلیر
67.2 چونكه میكائیل شد تا خاكدان	دست كرد او تا كه برباید از آن 
67.3 خاك لرزید و در آمد در گریز	گشت او لابه كنان و اشك ریز
67.4 سینه سوزان، لابه كرد و اجتهاد	با سرشك خونیش سوگند داد
67.5 كه به یزدان  لطیف  بی ندید	كه بكردت حامل  عرش مجید
67.6 كیل ارزاق  جهان را مشرفی	تشنگان فضل را تو مغرفی 
67.7 زآنكه میكائیل از كیل اشتقاق	دارد و كیال شد در ارتزاق 
67.8 كه امانم ده، مرا آزاد كن	بین كه خون آلود میگویم سخن 
67.9 معدن  رحم  اله آمد ملك	گفت: چون ریزم بریش  او نمك ؟
67.10 همچنانكه معدن قهر است دیو	كه بر آورد از بنی آدم غریو
67.11 سبق، رحمت بر غضب هست، ای فتا	لطف، غالب بود در وصف خدا
67.12 بندگان دارند لابد خوی او	مشكهاشان پر ز آب جوی او
67.13 آن رسول حق قلاوز سلوك	گفت: الناس علی دین الملوك 
67.14 رفت میكائیل پیش ربّ دین	از غرض خالی دو دست و آستین 
67.15 گفت: ای دانای سرّ و شاه فرد	خاك  از زاری و گریه بسته كرد
67.16 * خاکم از زاری و نوحه پست کرد	گریۀ بسیار کرد آن روی زرد
67.17 آب دیده پیش تو با قدر بود	من نتانستم كه آرم ناشنود
67.18 آه و زاری پیش  تو بس قدر داشت	من نتانستم حقوق  آن گذاشت 
67.19 پیش تو  بس قدر دارد چشم  تر	من چگونه گشتمی استیزه گر
67.20 دعوت زاریست روزی پنج بار	بنده را كه: در نماز  آ  و، بزار
67.21 نعرۀ موذن كه "حی علی الفلاح"	آن فلاح این زاری است و اقتراح 
67.22 آنكه خواهی كز غمش خسته كنی	راه زاری بر دلش بسته كنی 
67.23 تا فرود آید بلا بی دافعی	چون نباشد از تضرّع  شافعی 
67.24 وآنكه خواهی كز بلایش واخری	جان او را در تضرع آوری 
67.25 گفته ای اندر نبی كان امتان	كه بر ایشان آمد آن قهر گران 
67.26 چون تضرع می نكردند آن نفس ؟	تا بلا زیشان بگشتی باز پس 
67.27 لیك، دلهاشان چو قاسی گشته بود	آن گنه هاشان عبادت مینمود
67.28 تا نداند خویش را مجرم عنید	آب از چشمش كجا تاند دوید ؟

68. قصۀ قوم یونس علیه السلام بیان و برهان آنست كه تضرع و زاری دفع بلای آسمانیست، و حق تعالی فاعل مختار است. پس تضرع و تعظیم پیش او مفید باشد، و فلاسفه گویند: فاعل به طبع است و به علت  نه مختار، پس تضرع طبع را نگرداند
68.1 قوم یونس را چو پیدا شد بلا	ابر  پر آتش جدا شد از سما
68.2 برق می انداخت، میسوزید سنگ	ابر میغرّید، رخ، میریخت رنگ 
68.3 جملگان بر بامها بودند شب	كه پدید آمد ز بالا آن كرب 
68.4 * چونکه یونس از میانشان رفته بود	از جحود حقد آن قوم  عنود
68.5 * لیک چون دیدند آثار بلا	در تضرع آمدند و لابه ها
68.6 جملگان از بامها زیر آمدند	سر برهنه جانب صحرا شدند
68.7 مادران، بچگان برون انداختند	تا همه ناله و نفیر افراختند
68.8 از نماز  شام  تا وقت سحر	خاك میكردند بر سر آن نفر
68.9 جملگی آوازها بگرفته شد	رحم آمد بر سر آن قوم  لد
68.10 بعد نومیدی و آه  ناشگفت	اندك اندك، ابر واگشتن گرفت 
68.11 قصۀ یونس دراز است و عریض	وقت خاك است و حدیث مستفیض 
68.12 چون تضرع را بر  حق قدرهاست	آن بها كانجاست، زاری را كجاست ؟
68.13 هین امید اكنون میان را چست بند	خیز ای گرینده و، دائم بخند
68.14 * با تضرّع باش تا شادان شوی	گریه کن تا بی دهان خندان شوی
68.15 كه برابر مینهد شاه مجید	اشك را در فضل با خون  شهید
68.16 * هر تضرّع  کان بود باسوز و درد	آن تضرع را اثر باشد به مرد
68.17 * لابه کرد و اشک چشم خویش راند	رحمت آمد آن غضب را وانشاند

69. فرستادن اسرافیل را علیه السلام به خاك كه حفنه ای برگیر از خاك بهر تركیب جسم آدم علیه السلام
69.1 گفت اسرافیل را یزدان  ما	كه برو ز آن خاك پر كن كف، بیا
69.2 آمد اسرافیل هم سوی زمین	باز آغازید خاكستان حنین 
69.3 كای فرشتۀ صور و ای بحر  حیات	كه ز دمهای تو جان یابد موات 
69.4 در  دمی در صور یك بانگ عظیم	پر شود محشر خلایق از رمیم 
69.5 در  دمی در صور گوئی: الصلا	بر جهید ای كشتگان كربلا
69.6 ای هلاكت دیده گان از تیغ  مرگ	بر زنید از خاك  سر، چون شاخ و برگ 
69.7 رحمت تو، و آن دم  گیرای تو	پر شود این عالم از احیای تو
69.8 تو فرشتۀ رحمتی، رحمت نما	حامل عرشی و قبلۀ دادها
69.9 عرش  معدن گاه داد و معدلت	چارجو  در زیر او  پر مغفرت 
69.10 جوی شیر و جوی شهد جاودان	جوی خمر و دجلۀ آب روان 
69.11 پس ز عرش اندر بهشتستان رود	در جهان هم چیزكی ظاهر شود
69.12 گر چه آلوده ست اینجا آن چهار	از چه ؟ از زهر  فنای ناگوار
69.13 جرعه ای بر خاك تیره ریختند	ز آن جهان و فتنه ای انگیختند
69.14 تا بجویند اصل  آن را این خسان	خود بر این قانع شدند آن ناكسان 
69.15 شیر داده پرورش اطفال را	چشمه كرده سینۀ هر زال را
69.16 خمر، دفع غصه و اندیشه را	چشمه كرده از عنب در اجترا
69.17 انگبین، داروی تن، رنجور را	چشمه كرده باطن  زنبور را
69.18 آب دادی عام اصل و فرع را	از برای طهر و بهر كرع را
69.19 تا از اینها پی بری سوی اصول	تو بدین قانع شدی، ای بو الفضول 
69.20 بشنو اكنون ماجرای خاك را	كه چه می گوید فسون محراك را
69.21 پیش اسرافیل گشته او عبوس	میكند صد گونه شكل و چاپلوس 
69.22 كه به حق  ذات پاك ذو الجلال	كه مدار این قهر را بر من حلال 
69.23 من از این تقلیب بوئی میبرم	بد گمانی میرود اندر سرم 
69.24 تو که کان رحمتی، رحمت نما	زآنكه مرغی را نیازارد هما
69.25 ای شفا و رحمت اصحاب درد	تو همان كن  كان دو نیكوكار كرد
69.26 زود اسرافیل باز آمد به شاه	گفت عذر و ماجرا نزد اله 
69.27 كز برون فرمان بدادی كه بگیر	عكس آن الهام دادی در ضمیر
69.28 امر كردی در گرفتن  سوی گوش	نهی كردی از قساوت  سوی هوش 
69.29 * رحمت او بیحد است و بیکران	او حلیمست و کریم و مهربان
69.30 سبق، رحمت گشت غالب بر غضب	ای بدیع افعال و نیكو كار رب 

70. فرمان آمدن بعزرائیل به برداشتن خاک و تضرع کردن خاک و ناشنودن و برداشتن عزرائیل باذن الله تعالی
70.1 گفت یزدان زود عزرائیل را	كه ببین آن خاك پر تخییل را
70.2 آن ضعیف زال  ظالم را بیاب	مشت خاكی هین بیاور با شتاب 
70.3 رفت عزرائیل، سرهنگ قضا	سوی كرّۀ خاك بهر اقتضا
70.4 خاك، بر قانون، نفیر آغاز كرد	داد سوگندش بسی با سوز و درد
70.5 كای غلام خاص و  ای حمال عرش	ای مطاع الامر اندر عرش و فرش 
70.6 رو به حق  رحمت رحمان  فرد	رو به حق  آنكه با تو لطف كرد
70.7 حق  شاهی كه جز او معبود نیست	پیش او زاریّ كس مردود نیست 
70.8 * حق  حق  حق  که دست از من بدار	ای تو را از حق فضیلت بی شمار
70.9 گفت: نتوانم بدین افسون، كه من	رو بتابم  ز آمر او سرّ و علن 
70.10 گفت: آخر امر فرمود او به حلم	هر دو امر است، آن بگیر از راه علم 
70.11 گفت: آن تاویل باشد  یا قیاس	در صریح امر كم جو التباس 
70.12 فكر خود را گر كنی تاویل  به	كه كنی تاویل آن نامشتبه 
70.13 دل همی سوزد مرا بر لابه ات	سینه ام پر خون شد از شورآبه ات 
70.14 نیستم بی رحم، بل ز آن هر سه پاك	رحم بیش استم به تو ای دردناك 
70.15 گر طپانچه میزنم من بر یتیم	ور دهد حلوا به دستش آن حلیم 
70.16 این طپانچه خوشتر از حلوای او	ور شود غرّه به حلوا، وای او
70.17 بر نفیر تو جگر میسوزدم	لیك، حق لطفی همی آموزدم 
70.18 لطف مخفی در میان قهرها	در حدث پنهان عقیق  بی بها
70.19 قهر  حق بهتر ز صد لطف من است	منع كردن  جان ز حق، جان كندن است 
70.20 بدترین قهرش به از حلم  دو كون	نعم  ربّ العالمین و نعم  عون 
70.21 لطفهای مضمر اندر قهر  او	جان سپردن، جان فزاید بهر او
70.22 هین رها كن بد گمانی و ضلال	سر قدم كن چونكه فرمودت تعال 
70.23 آن تعال  او تعالیها دهد	مستی و جفت و نهالیها دهد
70.24 خود من آن امر سنی را هیچ هیچ	من نیارم كرد  وهن و پیچ پیچ 
70.25 این همه بشنید آن خاك نژند	ز آن گمان بد بدش در گوش بند
70.26 باز از نوع دگر آن خاك پست	لابه و سجده همی كردش چو مست 
70.27 گفت: نی، برخیز، نبود زین زیان	من سر و جان مینهم رهن و ضمان 
70.28 کژ میندیش و مكن لابه دگر	جز بدان شاه رحیم  دادگر
70.29 بنده فرمانم، نیارم ترك كرد	امر او، كز بحر انگیزید  گرد
70.30 جز از آن خلاق  گوش و چشم و سر	نشنوم از جان  خود هم خیر و شر
70.31 گوش  من از غیر گفت او كر  است	او مرا از جان  من شیرین تر است 
70.32 جان از او آمد، نیامد او ز جان	صد هزاران جان دهد او رایگان 
70.33 جان چه باشد تا گزینم بر كریم ؟	كیك چه بود تا بسوزم زو گلیم ؟
70.34 من ندانم خیر، الا خیر  او	صمّ و بكم و عمی، من از غیر او
70.35 گوش من كرّ است از زاری كنان	كه منم اندر كف او چون سنان 
70.36 احمقانه از سنان رحمت مجو	* در دهان اژدها رو بهر او
70.37 از دم شمشیر تو رحمت مجو *	ز آن شهی جو، كان بود در دست او
70.38 با سنان و تیغ لابه چون كنی ؟	او اسیر آمد به دست آن سنی 

71. در بیان آنكه مخلوقی كه تو را از او ظلمی رسد، به حقیقت او همچون آلتی است، عارف آن بود كه به حق رجوع كند نه به آلت، و اگر به آلت رجوع كند، به ظاهر، نه از جهل كند. بلكه برای مصلحتی. چنانكه بایزید قدس الله سرّه گفت كه: چندین سال است كه من با مخلوق سخن نگفته ام و از مخلوق سخن نشنیده ام، لیكن خلق چنین پندارند كه با ایشان سخن می گویم و از ایشان می شنوم، زیرا ایشان مخاطب اكبر را نمی بینند كه ایشان چون صدایند او را نسبت به حال من. التفات مستمع عاقل به صدا نباشد چنان كه مثلی است معروف: قال الجدار للوتد لم تشقنی قال الوتد انظر الی من یدقنی
71.1 او به صنعت آزر است و من صنم	آلتی كاو سازدم، من آن شوم 
71.2 گر مرا ساغر كند، ساغر شوم	ور مرا خنجر كند، خنجر شوم 
71.3 گر مرا چشمه كند، آبی دهم	ور مرا آتش كند، تابی دهم 
71.4 گر مرا باران كند، خرمن دهم	ور مرا ناوك كند، در تن جهم 
71.5 گر مرا ماری كند، زهر افكنم	ور مرا یاری كند، مهر آكنم 
71.6 * گر مرا شکر کند، شیرین شوم	ور مرا حنظل کند، پر کین شوم
71.7 * گر مرا شیطان کند، سرکش شوم	ور مرا سوران کند، آتش شوم
71.8 من چو كلكم در میان اصبعین	نیستم در صفّ طاعت بین بین 
71.9 خاك را مشغول كرد اندر سخن	یك كفی بربود از آن خاك كهن 
71.10 ساحرانه اش در ربود از خاكدان	خاك مشغول سخن، چون بیخودان 
71.11 برد تا حق  تربت بی رای را	تا به مكتب، آن گریزان پای را
71.12 گفت یزدان كه: به علم روشنم	كه تو را جلاد این خلقان كنم 
71.13 گفت: یا رب، دشمنم گیرند خلق	چون فشارم خلق را در مرگ  حلق 
71.14 تو روا داری  خداوند سنی ؟	كه مرا مبغوض و دشمن رو كنی ؟
71.15 گفت: اسبابی پدید آرم عیان	از تب و، قولنج و، سرسام و، سنان 
71.16 * از صداع و ماشرا و از خناق	وز زکام و از جذام و از فواق
71.17 * سدّه و دیدان و استسقا و سل	کسر و ذات الصدر و لذغ و درد دل
71.18 تا بگردانم نظرهاشان ز تو	در مرضها و سببهای سه تو
71.19 گفت: یا رب، بندگان هستند نیز	كه بدرّند ای سببها، ای عزیز
71.20 چشمشان باشد گذاره از سبب	برگذشته از حجب  از فضل  رب 
71.21 سرمۀ توحید از كحّال  حال	یافته، رسته ز علت و اعتلال 
71.22 ننگرند اندر تب و قولنج و سل	راه ندهند این سببها را به دل 
71.23 زآنكه هر یك زین مرضها را  دواست	چون دوا نپذیرد، آن فعل  قضاست 
71.24 هر مرض دارد دوا، میدان یقین	چون دوای رنج  سرما، پوستین 
71.25 چون خدا خواهد كه مردی بفسرد	سردی از صد پوستین هم بگذرد
71.26 در وجودش لرزه ای بنهد كه آن	نه ز آتش کم شود، نه از دخان 
71.27 * بر تن او سردئی بنهد چنان	کان به جامه  به نگردد و آشیان
71.28 چون قضا آید طبیب ابله شود	و آن دوا در نفع هم  گمره شود
71.29 كی شود محجوب ادراك بصیر ؟	زین سببهای حجاب گول گیر
71.30 اصل بیند دیده، چون اكمل بود	فرع بیند، چونكه مرد احول بود

72. جواب آمدن كه: آنكه نظر او بر اسباب و مرض و زخم تیغ نیاید، بر كار تو عزرائیل هم نیاید، كه تو هم سببی، اگر چه مخفی تری از آن سببها، و بود كه بر آن رنجور مخفی نباشد كه و هو أقْرب إلیه منْكمْ و لكنْ لا تبْصرون
72.1 گفت یزدان: هر كه باشد  اصل دان	پس تو را كی بیند او اندر میان 
72.2 گر چه خویش از عامه پنهان كرده ای	پیش روشن دیده گان هم  پرده ای 
72.3 دان كه ایشان را شكر باشد اجل	چون نظرشان مست باشد در دول 
72.4 تلخ نبود پیش ایشان مرگ تن	چون روند از چاه و زندان  در چمن 
72.5 وا رهیدند از جهان  پیچ پیچ	كس نگرید بر فوات هیچ هیچ 
72.6 برج  زندان را شكست اركانئی	هیچ از او رنجد دل زندانئی ؟ 
72.7 كای دریغ، آن سنگ مرمر را شكست	تا  روان و جان  ما از حبس رست 
72.8 آن رخام  خوب و آن سنگ لطیف	برج زندان را بهی بود و الیف 
72.9 چون شكستش تا كه زندانی  برست	دست او در جرم این باید شكست 
72.10 هیچ زندانی نگوید این فشار	جز كسی  كز حبس آرندش به دار
72.11 تلخ كی باشد كسی را كش برند ؟	از میان زهر  ماران، سوی قند ؟
72.12 جان مجرّد گشته از غوغای تن	میپرد با پرّ دل، نی پای تن 
72.13 همچو زندانی چه، كاندر شبان	خسبد و بیند به خواب او گلستان 
72.14 گوید: ای یزدان، مرا ز اینجا مبر	تا در این گلشن كنم من كرّ و فر
72.15 گویدش یزدان: دعا شد مستجاب	وا  مرو، و الله اعلم بالصواب 
72.16 این چنین خوابی ببین، چون خوش بود	مرگ نادیده به جنت در رود
72.17 هیچ او حسرت خورد بر انتباه ؟	بر تن  با سلسله، در قعر چاه ؟
72.18 مؤمنی، آخر در آ  در صفّ  رزم	كه تو را بر آسمان بوده ست  بزم 
72.19 بر امید راه بالا  كن قیام	همچو شمعی پیش محراب، ای غلام 
72.20 اشك می بار و  همی سوز از طلب	همچو شمع سر بریده  جمله شب 
72.21 لب فرو بند از طعام و از شراب	سوی خوان  آسمانی كن شتاب 
72.22 دم به دم از آسمان میدار امید	در هوای آسمان، رقصان چو بید
72.23 دم به دم از آسمان می آیدت	آب و آتش، رزق می افزایدت 
72.24 گر تو را آن جا  کشد  نبود عجب	منگر اندر عجز و بنگر در طلب 
72.25 كاین طلب در تو گروگان  خداست	زآنكه هر طالب به مطلوبی سزاست 
72.26 جهد كن تا این طلب افزون شود	تا دلت زین چاه تن بیرون شود
72.27 خلق گوید: مرد مسكین  آن فلان	تو بگوئی: زنده ام  ای غافلان 
72.28 گر تن من همچو تنها خفته است	هشت جنت در دلم بشكفته است 
72.29 جان چو خفته در  گل و نسرین بود	چه غم است ار تن در آن سرگین بود ؟
72.30 جان  خفته  چه خبر دارد ز تن ؟	كاو به گلشن خفت، یا در گولخن 
72.31 میزند جان در جهان  آبگون	نعرۀ  "یا لیت قوْمی  یعلمون" 
72.32 گر نخواهد زیست جان بی این بدن	پس فلك ایوان كه خواهد بدن ؟
72.33 * گر نخواهد بی بدن جان  تو زیست	"فی السّماء  رزْقكمْ " روزی كیست ؟

73. در بیان  وخامت چرب و شیرین دنیا و مانع شدن او از طعام الله. چنانكه فرمود الجوع طعام الله یحیی به ابدان الصدیقین ای فی الجوع طعام الله و قوله ابیت عند ربی یطعمنی و یسقینی و قوله یرْزقون فرحین
73.1 وا رهی زین روزی ریزۀ كثیف	در فتی در لوت و در قوت شریف 
73.2 گر هزاران رطل لوتش میخوری	میروی پاك و سبك، همچون پری 
73.3 كه نه حبس  باد و قولنجت كند	چار میخ  معده آهنجت كند
73.4 گر خوری كم، گرسنه مانی چو زاغ	ور خوری پر، گیرد آروغت دماغ 
73.5 كم خوری، خوی بد و خشكی و دق	پر خوری، شد تخمه را تن مستحق 
73.6 از طعام الله و قوت خوش گوار	در چنان دریا چو كشتی شو سوار
73.7 باش در روزه شكیبا و مصر	دم به دم قوت خدا را منتظر
73.8 كان خدای  خوب كار   بردبار	هدیه ها را میدهد در انتظار
73.9 انتظار نان ندارد مرد سیر	كه سبك آید وظیفه، یا كه دیر
73.10 بی نوا  هر دم همی گوید كه: كو ؟	در مجاعت منتظر در ماند او
73.11 چون نباشی منتظر، ناید به تو	آن نوالۀ دولت هفتاد تو
73.12 ای پدر، الانتظار، الانتظار	از برای خوان بالا، مرد وار
73.13 هر گرسنه عاقبت قوتی بیافت	آفتاب دولتی بر وی بتافت 
73.14 ضیف با همت  چو آشی كم خورد	صاحب خوان، آش  بهتر آورد
73.15 جز كه صاحب ضیف درویش لئیم	ظنّ بد  كم بر به رزّاق كریم 
73.16 سر بر آور همچو كوهی، ای سند	تا نخستین نور  خور بر تو زند
73.17 كان سر  كوه بلند مستقر	هست  خورشید سحر را منتظر

74. جواب آن مغفل كه گفت:چه خوش بودی که مرگ در جهان نبودی و این جهان را زوال نبودی 
74.1 آن یكی میگفت: خوش بودی جهان	گر نبودی پای مرگ اندر میان 
74.2 آن دگر گفت: ار نبودی مرگ هیچ	 كه نیرزیدی جهان  پیچ پیچ 
74.3 خرمنی بودی به دشت افراشته	مهمل و، ناكوفته بگذاشته 
74.4 مرگ را تو زندگی پنداشتی	تخم را در شوره خاكی كاشتی 
74.5 عقل  كاذب هست خود معكوس بین	زندگی را مرگ پندارد یقین 
74.6 ای خدا، بنمای تو هر چیز را	آنچنان كه هست در  خدعه سرا
74.7 هیچ مرده نیست پر حسرت ز مرگ	حسرتش آن است،  كش كم بود برگ 
74.8 ور نه از چاهی به صحرا اوفتاد	در میان  دولت و عیش و گشاد
74.9 زین مقام  ماتم و تنگین مناخ	نقل افتادش به صحرای فراخ 
74.10 مقعد صدقی، نه ایوان  دروغ	بادۀ خاصی، نه مستیّ  ز دوغ 
74.11 مقعد صدق و جلیس  حق شده	رسته زین آب و گل آتشكده 
74.12 ور نكردی زندگانیّ منیر	یك دو دم ماندست، مردانه بمیر

75. فیما یرجی من رحمة الله تعالی معطی النعم قبل استحقاقها و هو الّذی ینزّل الْغیث منْ بعْد ما قنطوا، و رب بعدٍ یورث قربا  و ربّ معصیة میمونة و رب سعادة تأتی من حیث یرجی النقم لیعلم ان اللّه یبدّل سیئاتهم حسنات
75.1 در حدیث آمد كه روز رستخیز	امر آید هر یكی تن را، كه خیز
75.2 نفخ  صور، امر است از یزدان  پاك	كه بر آرید، ای ذرایر، سر ز خاك 
75.3 باز آید جان  هر یك در بدن	همچو وقت صبح، هوش آید به تن 
75.4 جان، تن خود را شناسد وقت روز	در خرابۀ خود در آید چون كنوز
75.5 جسم  خود بشناسد و در وی رود	جان  زرگر  سوی درزی كی شود ؟
75.6 جان عالم سوی عالم میرود	جان  ظالم سوی ظالم میشود
75.7 كه  شناسا كردشان؟ علم  اله	چونکه برّه و میش، وقت صبحگاه 
75.8 پای، كفش خود شناسد در ظلم	جان تن  خود چون نداند؟ ای صنم 
75.9 صبح، حشر كوچك است، ای مستجیر	حشر اكبر را قیاس از وی بگیر
75.10 آنچنان كه جان بپرد سوی طین	نامه پرّد از یسار و از یمین 
75.11 در كفش بنهند نامۀ بخل و جود	فسق و تقوی، آنچه او خو كرده بود
75.12 چون شود بیدار او وقت سحر	باز آید سوی او آن خیر و شر
75.13 گر ریاضت داده باشد خوی خویش	وقت بیداری همان آید به پیش 
75.14 ور بد او دی پاك و با تقوی و دین	نامه باز آید مر او را در یمین 
75.15 ور بد او دی خام و زشت و در ضلال	چون عزا نامه سیه یابد شمال 
75.16 هست ما را خواب و بیداری ما	بر نشان  مرگ و محشر، دو گوا
75.17 حشر اصغر، حشر اكبر را نمود	مرگ اصغر، مرگ اكبر را  زدود
75.18 لیك این نامه خیال است و نهان	و آن شود در حشر  اكبر بس عیان 
75.19 این خیال اینجا نهان، پیدا اثر	زین خیال آنجا برویاند صور
75.20 در مهندس بین خیال  خانه ای	در دلش، چون در زمینی دانه ای 
75.21 آن خیال از اندرون آید برون	چون زمین كه زاید از تخم  درون 
75.22 هر خیالی كاو  كند در دل وطن	روز محشر، صورتی خواهد شدن 
75.23 چون خیال  آن مهندس در ضمیر	چون نبات، اندر زمین  دانه گیر
75.24 مخلصم، زین هر دو محشر، قصه ایست	مؤمنان را در بیانش حصه ایست 
75.25 چون بر آید آفتاب رستخیز	برجهند از خاك خوب و زشت تیز
75.26 سوی دیوان  قضا پویان شوند	نقد نیك و بد، به كوره میروند
75.27 نقد نیكو شادمان و ناز ناز	نقد قلب اندر زحیر و در گداز
75.28 لحظه لحظه امتحانها میرسد	سرّ دلها می نماید در جسد
75.29 چون ز قندیل آب و روغن گشته فاش	یا چو خاكی، كه بروید سبزهاش 
75.30 از پیاز و زغفران و كوكنار	سبزئی پیدا كند دشت از بهار
75.31 آن یكی سر سبز، نحن المتقون	و آن دگر هم چون بنفشه سرنگون 
75.32 چشمها بیرون جهیده از خطر	گشته ده چشمه ز بیم مستقر
75.33 باز مانده دیده ها در انتظار	تا كه نامه ناید از سوی یسار
75.34 چشم گردان، سوی راست و سوی چپ	زانكه نبود بخت نامۀ راست، کاست 
75.35 نامه ای آید به دست بنده ای	سر سیه از جرم و فسق آکنده ای 
75.36 اندر او یك خیر و یك توفیق  نه	جز كه آزار  دل  صدیق  نه 
75.37 پر ز سر تا پای زشتیّ و گناه	تسخر و خنبك زدن بر اهل  راه 
75.38 آن دغل كاری و دزدیهای او	و آن چو فرعونان، انا  انای او
75.39 چون بخواند نامۀ خود آن ثقیل	داند او كه سوی زندان شد رحیل 
75.40 پس روان گردد چو دزدان سوی دار	جرم پیدا، بسته راه  اعتذار
75.41 آن هزاران حجت و گفتار  بد	بر دهانش گشته چون مسمار  بد
75.42 رخت دزدی بر تن و در خانه اش	گشته پیدا، گم شده افسانه اش 
75.43 پس روان گردد به زندان سعیر	كه نباشد خار را  ز آتش گزیر
75.44 چون موكل، آن ملایك پیش و پس	بوده پنهان، گشته پیدا چون عسس 
75.45 میبرندش، میسپوزندش به نیش	كه برو ای سگ  به كهدانهای خویش 
75.46 می كشد پا بر سر هر راه، او	تا بود كه برجهد ز آن چاه، او
75.47 منتظر می ایستد، تن می زند	بر امیدی روی واپس میكند
75.48 اشك می بارد چو باران  خزان	خشك امّیدی، چه دارد او جز آن ؟
75.49 هر زمانی روی واپس میكند	رو به درگاه مقدس میكند
75.50 پس ز حق امر آید از اقلیم  نور	كه بگوئیدش كه: ای بطال عور
75.51 انتظار چیستی؟ ای كان  شر 	رو چه واپس می كنی؟ ای خیره سر
75.52 نامه ات آن است كت آمد به دست	ای خدا آزار و، ای شیطان پرست 
75.53 چون بدیدی نامۀ كردار خویش	چه نگری پس؟ بین جزای كار  خویش 
75.54 بیهده، چه مول مولی میزنی ؟	در چنین چه، كو امید روشنی ؟
75.55 نه تو را از روی ظاهر طاعتی	نه تو را در سرّ و باطن نیتی 
75.56 نه تو را شبها مناجات و قیام	نه تو را در روز  پرهیز و صیام 
75.57 نه تو را حفظ زبان ز آزار كس	نه نظر كردن به عبرت پیش و پس 
75.58 پیش چه بود؟ یاد مرگ و نزع  خویش	پس چه باشد مردن یاران ز پیش ؟
75.59 نه تورا بر ظلم، توبۀ پر خروش	ای دغا  گندم نمای جو فروش 
75.60 چون ترازوی تو كژ بود و دغا	راست چون جوئی ترازوی جزا
75.61 چونكه پای چپ بدی در غدر و كاست	نامه چون آید تو را در دست راست ؟ 
75.62 چون جزا سایه ست، ای قدّ  تو خم	سایۀ تو كژ فتد در پیش هم 
75.63 زین قبل آید خطابات درشت	كه شود  كه را از آنها گوژ پشت 
75.64 بنده گوید: آنچه فرمودی بیان	صد چنانم، صد چنانم، صد چنان 
75.65 خود تو پوشیدی بترها را به حلم	ور نه میدانی فضیحت ها به علم 
75.66 لیك، بیرون از جهاد و فعل  خویش	از ورای خیر و شرّ و كفر و كیش 
75.67 وز نیاز عاجزانۀ خویشتن	از خیال و  وهم  من، یا صد چو من 
75.68 بودم امّیدی به محض  لطف تو	از ورای  راست باشی یا عتو
75.69 بخشش محضی، ز لطف  بی عوض	بودم امّید، ای كریم  بی غرض 
75.70 رو سپس كردم بدان محض  كرم	سوی فعل خویشتن می ننگرم 
75.71 سوی آن امّید كردم روی خویش	كه وجودم داده ای از پیش  پیش 
75.72 خلعت هستی بدادی رایگان	من همیشه معتمد بودم بر آن 
75.73 چون شمارد جرم خود را و خطا	محض  بخشایش در آید در عطا
75.74 كای ملایك، باز آریدش به ما	كه بدستش چشم  دل سوی رجا
75.75 لا  ابالی وار آزادش كنیم	و آن خطاها را همه خط بر زنیم 
75.76 لا  ابالی مر كسی را شد مباح	كش زبان نبود ز جرم و از صلاح 
75.77 آتشی خوش بر فروزیم از كرم	تا نماند جرم و زلت بیش و كم 
75.78 آتشی كز شعله اش كمتر شرار	می بسوزد جرم و جبر و اختیار
75.79 شعله در بنگاه انسانی زنیم	خار را  گلزار روحانی كنیم 
75.80 ما فرستادیم از چرخ  نهم	كیمیا یصْلحْ لكمْ أعمالكم 
75.81 خود چه باشد پیش نور مستقر ؟	كرّ و فرّ  اختیار  بو البشر
75.82 گوشت پاره، آلت گویای او	پیه پاره، منظر بینای او
75.83 مسمع او، آن دو پاره استخوان	مدركش دو قطره خون، یعنی جنان 
75.84 كرمكی و، از قذر آکنده ای	طمطراقی در جهان افكنده ای 
75.85 از منی بودی، منی را واگذار	ای ایاز، آن پوستین را یاد آر

76. قصۀ ایاز و حجره داشتن او جهت چارق و پوستین، و گمان آمدن خواجه تاشانش كه او را در آن حجره دفینه ایست به سبب محكمی در و گرانی قفل
76.1 آن ایاز از زیركی انگیخته	پوستین و چارقش آویخته 
76.2 میرود هر روز در حجرۀ خلا	چارقت این است، منگر در علا
76.3 شاه را گفتند: او را حجره ایست	اندر آنجا زر و سیم و خمره ایست 
76.4 راه می ندهد كسی را اندر او	بسته می دارد همیشه، آن در، او
76.5 شاه فرمود: ای عجب آن بنده را !	چیست خود پنهان و پوشیده ز ما ؟
76.6 پس اشارت كرد میری را  كه رو	نیم شب بگشای در، در حجره شو
76.7 هر چه یابی مر تو را، یغماش كن	سرّ او را بر ندیمان فاش كن 
76.8 با چنین اكرام و لطف بی عدد	از لئیمی  سیم و زر پنهان كند
76.9 می نماید او وفا و عشق و جوش	وانگه او گندم نمای جو فروش 
76.10 هر كه اندر عشق یابد زندگی	كفر باشد پیش او جز بندگی 
76.11 نیم شب، آن میر، با سی معتمد	در گشاد حجرۀ او  رای زد
76.12 مشعله بر كرده چندین پهلوان	جانب حجره، روانه شادمان 
76.13 كامر  سلطان است، بر حجره زنیم	هر یكی همیان زر در كش كنیم 
76.14 آن یكی میگفت: هی، چه جای زر ؟	از عقیق و لعل گوی و از گهر
76.15 خاص  خاص  مخزن سلطان وی است	بلكه اكنون شاه را خود جان وی است 
76.16 چه محل دارد به پیش این عشیق ؟	لعل و یاقوت و زمرد یا عقیق 
76.17 شاه را بر وی نبودی بد گمان	تسخری میكرد بهر امتحان 
76.18 پاك می دانستش از هر غش و غل	باز، از وهمش همی لرزید دل 
76.19 كه مبادا كاین بود، خسته شود	من نخواهم كه بر او خجلت رود
76.20 این نكردست او و، گر كرد او  رواست	هر چه خواهد، گو بكن، محبوب ماست 
76.21 هر چه محبوبم كند  من كرده ام	او منم، من او، چه گر در پرده ام 
76.22 باز گفتی: دور از آن خو و خصال	این چنین تخلیط ژاژ است و خیال 
76.23 از ایاز این خود محال است و بعید	كاو یكی دریاست، قعرش ناپدید
76.24 هفت دریا اندر او یك قطره ای	جملۀ هستی ها ز موجش چكره ای 
76.25 جمله پاكیها، از آن دریا برند	قطره هایش یك به یك میناگرند
76.26 شاه شاهان است، بلكه شاه ساز	از برای چشم  بد  نامش ایاز
76.27 چشمهای نیك هم بر وی بد است	از ره غیرت، كه حسنش بی حد است 
76.28 یك دهان خواهم به پهنای فلك	تا بگویم وصف آن رشك ملك 
76.29 ور دهان یابم چنین و صد چنین	تنگ آید در فغان  این حنین 
76.30 این قدر هم گر نگویم، ای سند	شیشۀ دل از ضعیفی بشكند
76.31 شیشۀ دل را چه نازك دیده ام	بهر تسكین بس قبا بدریده ام 
76.32 من سر هر ماه، سه روز، ای صنم	بی گمان باید كه دیوانه شوم 
76.33 هین كه امروز اول سه روزه است	روز  پیروز است، نی پیروزه است 
76.34 هر دلی كاندر غم شه می بود	دم به دم او را سر  مه  می بود

77. در بیان آنكه آنچه بیان كرده میشود صورت قصه است كه در خور صورت گران است و در خور آینۀ تصویر ایشان و از قدوسی حقیقت آن نطق را شرم می آید و از خجالت قلم سر و ریش گم میكند و العاقل یكفیه الاشاره
77.1 قصۀ محمود و اوصاف ایاز	چون شدم دیوانه، رفت اكنون ز ساز
77.2 زآنكه پیلم دید هندستان بخواب	از خراج امید بر، ده شد خراب 
77.3 كیف یاتی النظم لی و القافیه	بعد ما ضاعت اصول العافیه 
77.4 ما جنونٌ واحدٌ لی فی الشجون	بل جنونٌ، فی جنونٌ فی جنون 
77.5 ذاب جسمی من اشارات الكنی	منذ عاینت البقاء فی الفنا
77.6 ای ایاز، از درد تو گشتم چو مو	ماندم از قصه، تو قصۀ من بگو 
77.7 بس فسانۀ عشق  تو خواندم به جان	تو مرا، كافسانه گشتستم، بخوان 
77.8 خود تو میخوانی، نه من، ای مقتدا	من  كه طورم، تو موسی، وین صدا
77.9 كوه بی چاره چه داند گفت چیست ؟	زانكه بیچاره ز گفتنها  تهیست 
77.10 * لیک موسی فهم گفتنها کند	کوه عاجز خود چه داند ای سند ؟
77.11 كوه هم داند به قدر خویشتن	اندكی دارد ز لطف روح تن 
77.12 تن چو اسطرلاب باشد ز احتساب	آیتی از روح، همچون آفتاب 
77.13 آن منجم چون نباشد چشم تیز	شرط باشد مرد اسطرلاب ریز
77.14 تا كند بهرش سطرلابی نکو	تا برد از حالت خورشید بو
77.15 جان كز اسطرلاب جوید او صواب	چه  قدر داند ز چرخ و آفتاب ؟
77.16 تو كه  ز اسطرلاب دیده بنگری	در جهان دیدن بسی تو قاصری 
77.17 تو جهان را قدر  دیده دیده ای	كو جهان؟ سبلت چرا مالیده ای ؟
77.18 عارفان را سرمه ای هست، آن بجو	تا كه دریا گردد این چشم  چو جو 
77.19 ذره ای از عقل و هوش ار با من است	این چه سودا و پریشان گفتن است 
77.20 چونكه مغز من ز عقل و هش تهیست	پس گناه من در این تخلیط چیست ؟
77.21 نی، گناه او راست كه عقلم ببرد	عقل  جملۀ عاقلان پیشش بمرد
77.22 یا مجیر العقل فتان الحجی	ما سواك للعقول مرتجی 
77.23 ما اشتهیت العقل مذ جننتنی	ما حسدت الحسن مذ زینتنی 
77.24 هل جنونی فی هواك مستطاب	قل بلی و الله یجزیك الثواب 
77.25 گر به تازی گوید او  ور پارسی	گوش و هوشی كو كه در فهمش رسی ؟
77.26 بادۀ او، در خور هر هوش نیست	حلقۀ او، سخرۀ هر گوش نیست 
77.27 بار دیگر آمدم دیوانه وار	رو رو ای جان، زود زنجیری بیار
77.28 غیر آن زنجیر  زلف دلبرم	گر دو صد زنجیر آری  بر درم 
77.29 * هست بر پای دلم از عشق بند	سود کی دارد مرا این وعظ و پند ؟
77.30 * قصۀ عشقش ندارد مطلعه	هم ندارد هم چو مطلع مقطعه

78. حكمت نظر كردن در چارق و پوستین كه فلْینْظر الْإنْسان ممّ خلق
78.1 باز گردان قصۀ عشق  ایاز	كان یكی گنجیست، مالامال  راز
78.2 میرود هر روز در حجرۀ برین	تا ببیند چارقی با پوستین 
78.3 زانكه، هستی، سخت مستی آورد	عقل از سر، شرم از دل میبرد
78.4 صد هزاران قرن  پیشین را همین	مستی هستی بزد ره  زین كمین 
78.5 شد عزازیلی از این مستی بلیس	كه چرا آدم شود بر من رئیس ؟
78.6 خواجه ام من نیز و، خواجه زاده ام	صد هنر را قابل و آماده ام 
78.7 در هنر من از كسی كم نیستم	تا بخدمت پیش دشمن بیستم 
 
79. خلق الْجانّ منْ مارجٍ منْ نارٍو قوله تعالی فی حق ابلیس انه كان من الْجنّ ففسق
79.1 من ز آتش زاده ام، او از وحل	پیش آتش، مر وحل را چه محل ؟
79.2 او كجا بود اندر آن دوری كه من	صدر عالم بودم و فخر زمن ؟
79.3 شعله میزد آتش جان  سفیه	كاتشی بود، الولد، سرّ ابیه 
79.4 نی، غلط گفتم، كه بد قهر خدا	علتی را پیش آوردن چرا ؟
79.5 كار بی علت، مبرّا از علل	مستمرّ و مستقرّ است از ازل 
79.6 در كمال  صنع پاك مستحث	علت حادث چه  گنجد در حدث ؟
79.7 سرّ   اب چبود؟  اب ما صنع اوست	صنع مغز است و، اب صورت چو پوست 
79.8 عشق دان، ای فندق تن دوستت	جانت، جوید مغز و، كوبد پوستت 
79.9 دوزخی كه پوست باشد دوستش	داد بدلنا جلودا پوستش 
79.10 معنی و مغزت بر آتش حاكم است	لیك آتش را قشورت هیزم است 
79.11 كوزۀ چوبین، كه در وی آب جوست	قدرت آتش همه بر ظرف اوست 
79.12 معنی انسان بر آتش مالك است	مالك دوزخ در او كی هالك است ؟
79.13 پس میفزا تو بدن، معنی فزا	تا چو مالك، باشی آتش را كیا
79.14 پوستها بر پوست می افزوده ای	لاجرم چون پوست اندر دوده ای 
79.15 زانكه آتش را علف جز پوست نیست	قهر  حق آن كبر را گردن زنیست 
79.16 این تكبر از نتیجۀ پوست است	جاه و مال، آن كبر را ز آن دوستست 
79.17 این تكبر چیست؟ غفلت از لباب	منجمد، چون غفلت یخ ز آفتاب 
79.18 چون خبر شد ز آفتابش، یخ نماند	گرم گشت و، نرم گشت و، تیز راند
79.19 شد ز دید  لبّ جملۀ تن طمع	خوار و عاشق شد، كه ذلّ من طمع 
79.20 چون نبیند مغز قانع شد به پوست	بند عزّ من قنع  زندان  اوست 
79.21 عزت اینجا  گبری است و  ذل  دین	سنگ تا فانی نشد، كی شد نگین ؟
79.22 در مقام سنگی و، آنگه  انا ؟	وقت مسكین گشتن توست و فنا
79.23 كبر، ز آن جوید همیشه جاه و مال	كه ز سرگین است گلخن را كمال 
79.24 كاین دو دایه، پوست را افزون كنند	شحم و لحم و كبر و شهوت آکنند
79.25 دیده را بر لب  لب نفراشتند	پوست را ز آن روی  لب پنداشتند
79.26 پیشوا ابلیس بود این راه را	كاو شكار آمد شبیكۀ جاه را
79.27 مال چون مار است و، آن جاه اژدها	سایۀ مردان زمرّد این دو را
79.28 زآن زمرّد  مار را دیده جهد	كور گردد مار و، رهرو وا رهد
79.29 چون بر این ره خار بنهاد آن رئیس	هر كه خست، او گفت: لعنت بر بلیس 
79.30 یعنی، این غم بر من از غدر وی است	غدر را آن مقتدی سابق پی است 
79.31 بعد از او خود قرن بر قرن آمدند	جملگان بر سنت او پا زدند
79.32 هر كه بنهد سنت بد ای فتی	تا در افتد بعد او خلق از عمی 
79.33 جمع گردد بر وی آن جملۀ بزه	كاو سری بوده ست و، ایشان دم غزه 
79.34 لیك آدم چارق و آن پوستین	پیش می آورد، كه هستم ز طین 
79.35 چون ایاز آن چارقش مورود بود	لاجرم او عاقبت محمود بود
79.36 هست مطلق، كارساز نیستیست	كارگاه هست كن، جز نیست چیست ؟
79.37 بر نوشته هیچ بنویسد كسی ؟	یا نهاله كارد اندر مغرسی ؟
79.38 كاغذی جوید كه آن بنوشته نیست	تخم كارد موضعی كه كشته نیست 
79.39 تو برادر، موضع ناكشته باش	كاغذ اسپید نابنوشته باش 
79.40 تا مشرّف گردی از نون و القلم	تا بكارد در تو تخم آن ذو الكرم 
79.41 خود از این پالوده نالیسیده گیر	مطبخی كه دیده ای نادیده گیر
79.42 زانكه زین پالوده مستیها بود	پوستین و چارق از یادت رود
79.43 چون در آید وقت نزع آهی كنی	ذكر دلق و چارق آن گاهی كنی 
79.44 تا نگردی غرق موج  زشتئی	كه نباشد از پناهی پشتئی 
79.45 یاد ناری از سفینۀ راستین	ننگری در چارق و در پوستین 
79.46 چونكه درمانی به غرقاب بلا	پس "ظلمْنا" ورد سازی بر ولا
79.47 دیو گوید: بنگرید این خام را	سر برید این مرغ  بی هنگام را
79.48 دور  این خصلت ز فرهنگ ایاز	كه پدید آید نمازش بی نیاز
79.49 او خروس آسمان بوده ز پیش	نعره های او همه در وقت خویش 

80. در معنی "ارنا الاشیاء كما هی" و بیان "لو كشف الغطاء ما ازددت یقینا" و معنی این بیت "در هر كه تو از دیدۀ بد می نگری ---- از چنبرۀ وجود خود می نگری" و پایۀ كژ كژ افكند سایه
80.1 ای خروسان، از وی آموزید بانگ	بانگ بهر حق كند، نی بهر  دانگ 
80.2 صبح كاذب آید و نفریبدش	صبح كاذب، عالم  نیك و بدش 
80.3 اهل دنیا عقل  ناقص داشتند	تا كه صبح  صادقش پنداشتند
80.4 صبح  كاذب كاروانها را زدست	كه به بوی روز بیرون آمدست 
80.5 صبح  كاذب خلق را رهبر مباد	كاو دهد بس كاروانها را به باد
80.6 ای شده تو صبح  كاذب را رهین	صبح  صادق را تو كاذب هم مبین 
80.7 گر نداری از نفاق و بد امان	از چه داری بر برادر ظن همان ؟
80.8 بد گمان  باشد همیشه زشت كار	نامۀ خود خواند اندر حق  یار
80.9 آن خسان كاندر كژیها مانده اند	انبیا را ساحر و كژ خوانده اند
80.10 و آن امیران  خسیس  قلب ساز	این گمان بردند بر حجرۀ ایاز
80.11 كاو دفینه دارد و گنج اندر آن	ز آینۀ خود منگر اندر دیگران 
80.12 شاه میدانست خود پاكی او	بهر ایشان كرد او آن جستجو
80.13 كای امیران، حجره بگشائید در	نیم شب كه باشد او ز آن بی خبر
80.14 تا پدید آید سگالشهای او	بعد از آن بر ماست مالشهای او
80.15 مر شما را دادم این زرّ و گهر	من از آن زرها نخواهم، جز خبر
80.16 این همی گفت و دل او می طپید	از برای آن ایاز بی ندید
80.17 كه منم كاین بر زبانم میرود ؟	این جفا، گر بشنود، او چون شود ؟
80.18 باز میگوید: به حقّ دین او	كه از این افزون بود تمكین  او
80.19 كاو به قذف زشت من تیره شود	وز غرض، وز سرّ من غافل بود
80.20 مبتلا چون دید تاویلات رنج	برد بیند، كی شود او مات رنج ؟
80.21 صاحب تاویل، ایاز  صابر است	كاو به بحر عاقبتها ناظر است 
80.22 همچو یوسف  خواب این زندانیان	هست تعبیرش به نزد او عیان 
80.23 خواب خود را چون نداند مرد خیر ؟	كاو بود واقف ز سرّ خواب غیر
80.24 گر زنم صد تیغ او را ز امتحان	كم نگردد وصلت آن مهربان 
80.25 داند او، كان تیغ بر خود میزنم	من وی ام، اندر حقیقت، او منم 

81. بیان اتحاد عاشق و معشوق از روی حقیقت اگر چه متضادند، جهت آنكه نیاز، ضدّ بی نیازیست و  چنانكه آینه بی صورت و ساده است و بی صورتی، ضد صورت است، لیكن میان ایشان اتحادیست در حقیقت كه شرح آن به نطق نیاید، و العاقل یكفیه الاشاره
81.1 جسم  مجنون را  ز رنج دورئی	اندر آمد علت رنجورئی 
81.2 خون به جوش آمد ز شعلۀ اشتیاق	تا که پیدا شد در آن مجنون خناق 
81.3 پس طبیب آمد به دارو كردنش	گفت: چاره نیست هیچ، از رگ زنش 
81.4 رگ زدن باید برای دفع خون	رگ زنی آمد بدانجا ذوفنون 
81.5 بازویش بست و گرفت آن نیش او	بانگ بر زد بر وی آن معشوق خو
81.6 مزد خود بستان و ترك فصد كن	گر بمیرم، گو: برو جسم  كهن 
81.7 گفت: آخر تو چه می ترسی از این ؟	چون نمی ترسی تو از شیر عرین 
81.8 شیر و خرس و پوز و هر گرگ و دده	گرد بر گرد تو شب گرد آمده 
81.9 می نیایدشان ز تو بوی بشر	ز انبهیّ عشق و وجد اندر جگر
81.10 گرگ و خرس و شیر داند عشق چیست	كم ز سگ باشد كه از عشق او تهیست 
81.11 گر رگ عشقی نبودی كلب را	كی بجستی كلب كهفی قلب را ؟
81.12 هم ز جنس او، به صورت چون سگان	گر نشد مشهور، هست اندر جهان 
81.13 تو نبردی بوی دل از جنس  خویش	كی بری تو بوی دل از گرگ و میش ؟
81.14 گر نبودی عشق، هستی كی بدی ؟	كی زدی نان بر تو و، كی تو شدی ؟
81.15 نان تو شد، از چه؟ ز عشق و اشتهی	ور نه نان را كی بدی تا جان رهی ؟
81.16 عشق، نان  مرده ای را جان كند	جان كه فانی بود، جاویدان كند
81.17 گفت مجنون: من نمیترسم ز نیش	صبر  من از كوه سنگین هست بیش 
81.18 منبلم، بی زخم ناساید تنم	عاشقم، بر زخمها بر می تنم 
81.19 لیك از لیلی وجود من پر است	این صدف پر از صفات آن در است 
81.20 ترسم ای فصّاد اگر فصدم كنی	نیش را ناگاه بر لیلی زنی 
81.21 داند آن عقلی كه او دل روشنیست	در میان لیلی و من فرق نیست 
81.22 * من کیم؟ لیلی و، لیلی کیست؟ من	ما یکی روحیم اندر دو بدن

82. معشوقی از عاشق پرسید كه: خود را دوست تر داری یا مرا، گفت: من از خود مرده ام و به تو زنده ام، از خود و صفات خود نیست شده ام و به تو هست شده ام، علم خود را فراموش كرده ام و از علم تو عالم شده ام، قدرت خود را از یاد داده ام و از قدرت تو قادر شده ام. اگر خود را دوست دارم، تو را دوست داشته باشم، و اگر تو را دوست دارم، خود را دوست داشته باشم. هر كه را آینۀ یقین باشد ---- گر چه خود بین، خدای بین باشد. اخرج بصفاتی الی خلقی من رآك رآنی و من قصدك قصدنی و علی هذا
82.1 گفت معشوقی به عاشق ز امتحان	در صبوحی: كای فلان ابن الفلان 
82.2 مر مرا تو دوست تر داری عجب	یا كه خود را ؟  باز گو ای بوالكرب 
82.3 گفت: من در تو چنان فانی شدم	كه پرم من از تو، از سر تا قدم 
82.4 بر من از هستی من جز نام نیست	در وجودم جز تو ای خوش كام، نیست 
82.5 ز آن سبب فانی شدم من این چنین	همچو سركه، در تو، بحر  انگبین 
82.6 همچو سنگی كاو شود  كل لعل  ناب	پر شود او از صفات آفتاب 
82.7 وصف آن سنگی نماند اندر او	پر شود از وصف خور، او پشت و رو
82.8 بعد از آن، گر دوست دارد خویش را	دوستی خور بود آن، ای فتا
82.9 ور كه خور را دوست دارد او به جان	دوستی خویش باشد بی گمان 
82.10 خواه  خود را دوست دارد لعل  ناب	خواه یا او دوست دارد آفتاب 
82.11 اندر این دو دوستی خود فرق نیست	هر دو جانب جز ضیاء شرق نیست 
82.12 تا نشد او لعل، خود را دشمن است	زانكه یك من نیست، اینجا دو من است 
82.13 زانكه ظلمانیست سنگ، ای با حضور	هست ظلمانی حقیقت، ضد نور
82.14 خویشتن را دوست دارد، كافر است	زانكه او منـّاع  شمس اكبر است 
82.15 پس نشاید كه بگوید سنگ  انا	کاو همه تاریكی است اندر فنا
82.16 گفت فرعونی: "انا الحق"، گشت پست	گفت منصوری: "انا الحق" و برست 
82.17 آن  انا را لعنة الله، در عقب	وین  انا را رحمه الله، ای محب 
82.18 زانكه او سنگ سیه بد، این عقیق	آن عدوی نور بود و این عشیق 
82.19 این  انا هو بود در سرّ، ای فضول	ز اتحاد نور، نه از رای حلول 
82.20 جهد كن تا سنگیت كمتر شود	تا به لعلی، سنگ تو انور شود
82.21 صبر كن اندر جهاد و در عنا	دم به دم می بین بقا اندر فنا
82.22 وصف هستی میرود از پیكرت	وصف مستی میفزاید در سرت 
82.23 وصف سنگی، هر زمان كم میشود	وصف لعلی در تو محكم میشود
82.24 سمع شو یك بارگی تو گوش وار	تا ز حلقۀ لعل  یابی گوشوار
82.25 همچو چه كن، خاك می كن، گر كسی	زین تن  خاكی، كه در آبی رسی 
82.26 گر رسد جذبۀ خدا، ماء معین	چاه ناكنده، بجوشد از زمین 
82.27 كارکی میكن تو و کاهل مباش	اندك اندك خاك چه را می تراش 
82.28 * کار میکن، کوش هان، از بهر آب	اندک اندک دور کن خاک و تراب
82.29 هر كه رنجی برد، گنجی شد پدید	هر كه جدّی كرد، در جدی رسید
82.30 گفت پیغمبر: ركوع است و سجود	بر در حق كوفتن حلقۀ وجود
82.31 حلقۀ آن در هر آنكو میزند	بهر او دولت سری بیرون كند
82.32 * باز گرد و قصۀ او باز گو	تا چه شد حال ایاز نیکخو

83. آمدن آن امیران نمام غماز نیمشب با سرهنگان به گشادن حجرۀ ایاز و دیدن چارق و پوستین آویخته و گمان بردن كه این مكر است و رو پوش و خانه را حفره كردن به هر گوشه ای كه گمان آمد، و چاه كنان آوردن و دیوارها را سوراخ كردن، و چیزی نایافتن و خجل و نومید شدن، چنانكه بد گمانان و خیال اندیشان در كار انبیا و اولیا كه می گفتند كه: ساحرند و خویشتن ساخته اند و تصدر میجویند، بعد از تفحص خجل شوند و سود ندارد
83.1 آن امینان بر در حجره شدند	طالب گنج زر و خمره شدند
83.2 قفل را بر میگشادند از هوس	با دو صد فرهنگ و دانش، چند كس 
83.3 زانكه قفل  صعب و پر پیچیده بود	از میان قفلها بگزیده بود
83.4 نی ز بخل  سیم و مال و زرّ خام	از برای كتم آن سرّ، از عوام 
83.5 كه گروهی بر خیالی برتنند	قوم  دیگر، نام سالوسم كنند
83.6 پیش  با همت بود اسرار  جان	از خسان محفوظ تر از لعل  كان 
83.7 زر، به از جان است نزد ابلهان	زر نثار جان بود پیش شهان 
83.8 می شتابیدند تفت از حرص  زر	عقلشان میگفت: هان آهسته تر
83.9 حرص تازد بیهده سوی سراب	عقل گوید: نیك بین، كاین نیست آب 
83.10 حرص غالب بود و، زر چون جان شده	نعرۀ عقل آن زمان پنهان شده 
83.11 * حرص غالب بود بر زر همچو جان	گفت: این است، این متاع رایگان
83.12 گشته صد تو، حرص و غوغاهای او	گشته پنهان حكمت و ایمای او
83.13 تا كه در چاه غرور اندر شود	آنگه از حكمت ملامت نشنود
83.14 چون ز بند دام  باد او شكست	نفس لوامه بر او یابید دست 
83.15 تا به دیوار بلا ناید سرش	نشنود پند دل آن گوش  كرش 
83.16 كودكان را حرص لوزینه و شكر	از نصیحتها كند دو گوش كر
83.17 چون كه درد دنبلش آغاز شد	در نصیحت هر دو گوشش باز شد
83.18 حجره را با حرص و صد گونه هوس	باز كردند آن زمان آن چند كس 
83.19 اندر افتادند در هم ز ازدحام	همچو اندر دوغ  گندیده هوام 
83.20 عاشقانه در فتد در كرّ و فر	خوردن امكان نیّ و، بسته هر دو پر
83.21 بنگریدند از یسار و از یمین	چارق بدریده بود و پوستین 
83.22 جمله گفتند: این مكان بی نوش نیست	چارق اینجا جز پی رو پوش نیست 
83.23 هین بیاور سیخهای تیز را	امتحان كن حفره و كاریز را
83.24 هر طرف كندند و جستند آن فریق	حفره ها كردند و گوهای عمیق 
83.25 حفره هاشان بانگ میزد آن زمان	كنده های خالئیم، ای گندگان 
83.26 ز آن سگالش شرم هم میداشتند	كنده ها را باز می انباشتند
83.27 * باز در دیوارها سوراخها	همچنین کردند از جهل و عمی
83.28 بی عدد لاحول در هر سینه ای	مانده مرغ  حرصشان بی چینه ای 
83.29 ز آن ضلالتهای یاوه تازشان	حفرۀ دیوار و در، غمازشان 
83.30 ممكن  اندای آن دیوار نی	با ایاز امكان، هیچ انكار نی 
83.31 گر خداع بی گناهی میدهند	حایط و عرصه گواهی میدهند
83.32 * جمله در حیلت که چه عذر آورند	تا از این گرداب، جان بیرون برند
83.33 * عاقبت نومید، دست و لب گزان	دستها بر سر زنان، همچون زنان

84. باز گشتن نمامان از حجرۀ ایاز به سوی شاه توبره تهی، و خجل همچون بد گمانان در حق انبیاء علیهم السلام در وقت ظهور، برائت و پاكی ایشان كه یوْم تبْیضّ وجوهٌ و تسْودّ وجوهٌ و قوله تری الّذین كذبوا علی اللّه وجوههمْ مسْودّةٌ
84.1 باز گردیدند سوی شهریار	پر ز  گرد و، روی زرد و، شرمسار
84.2 قاصدا، شه گفت: این احوال چیست؟	كه بغلتان از زر و همیان تهیست 
84.3 ور نهان كردید دینار و تسو	فرّ شادی در رخ و رخسار كو ؟
84.4 گر چه پنهان بیخ هر بیخ آور است	برگ سیماهم وجوهم اخضر است 
84.5 آنچه خورد آن بیخ از هر زهر و قند	نك منادی میكند شاخ  بلند
84.6 بیخ گر چه بی بر از میوه تهیست	برگ سبزش بر شجر از بهر چیست ؟
84.7 بر زبان بیخ گل مهری نهد	شاخ  دست و پا گواهی میدهد
84.8 آن امیران جمله در عذر آمدند	همچو سایه پیش مه ساجد شدند
84.9 عذر آن گرمیّ و لاف ما و من	پیش شه رفتند با تیغ و كفن 
84.10 از خجالت، جمله انگشتان گزان	هر یكی میگفت: كای شاه جهان 
84.11 گر بریزی خون حلال استت، حلال	ور ببخشی، هست انعام و نوال 
84.12 كرده ایم آنها كه از ما می سزید	تا چه فرمائی تو، ای شاه مجید
84.13 گر ببخشی جرم ما ای دل فروز	شب، شبیها كرده باشد، روز، روز
84.14 گر ببخشی، یافت نومیدی گشاد	ور نه صد چون ما فدای شاه باد
84.15 گفت شه: نی، این نواز و این گداز	من نخواهم كرد، هست آن  ایاز

85. حواله كردن پادشاه قبول توبۀ نمّامان و حجره گشایان و سزا دادن ایشان به ایاز كه یعنی این خیانت بر عرض او رفته است
85.1 این خیانت بر تن و عرض وی است	زخم، بر رگهای آن نیكو پی است 
85.2 گر چه نفس واحدیم از روی جان	ظاهرا  دورم از این سود و زیان 
85.3 تهمتی بر بنده، شه را عار نیست	جز مزید حلم و استظهار نیست 
85.4 متهم را شاه چون قارون كند	بی گنه را تو نظر كن چون كند
85.5 شاه را غافل مدان از كار  كس	مانع اظهار، آن حلم است و بس 
85.6 من هنا یشفع به پیش علم  او	لاابالی وار الا حلم  او
85.7 آن گنه، اول ز حلمش می جهد	ور نه آن هیبت مجالش كی دهد ؟
85.8 خونبهای جرم نفس  قاتله	هست بر حلمش دیت بر عاقله 
85.9 مست و بی خود  نفس  ما ز آن حلم بود	دیو در مستی كلاه از ما ربود
85.10 ساقی حلم ار نبودی باده ریز	دیو با آدم كجا كردی ستیز ؟
85.11 گاه علم، آدم ملایك را كه بود ؟	اوستاد علم و نقاد نقود
85.12 چونكه در جنت شراب حلم خورد	شد ز یك بازی شیطان روی زرد
85.13 آن بلا درهای تعلیم ودود	زیرك و دانا و چستش كرده بود
85.14 باز آن افیون  حلم  سخت او	دزد را آورد سوی رخت او
85.15 عقل آمد سوی حلمش مستجیر	ساقی ام تو بوده ای، دستم بگیر

86. فرمودن شاه ایاز را كه اختیار كن از عفو و مكافات كه از عدل و لطف هر چه كنی اینجا صواب است و در هر یكی مصلحتهاست كه در عدل هزار لطف درج است، و لكمْ فی الْقصاص حیاةٌ. آن كس كه كراهت می دارد قصاص را در این یك حیات قاتل نظر میكند و در صد هزار حیات كه معصوم و محقون خواهند شدن در حصن بیم سیاست نمی نگرد
86.1 كن میان مجرمان حكم، ای ایاز	ای ایاز پاك با صد احتراز
86.2 گر دو صد بارت بجوشم در عمل	در كف جوشت نیابم یك دغل 
86.3 ز امتحان شرمنده خلقی بی شمار	امتحانها کرده، ایشان شرمسار
86.4 بحر  بی قعر است، تنها علم نیست	كوه و صد كوه است، تنها حلم نیست 
86.5 گفت: من دانم، عطای توست این	ور نه من آن چارقم، و آن پوستین 
86.6 بهر این پیغمبر  آن را شرح ساخت	کانكه خود بشناخت، یزدان را شناخت 
86.7 چارقت نطفه ست و خونت پوستین	باقی ای خواجه، عطای اوست این 
86.8 بهر  آن داده ست، تا جوئی دگر	تو مگو كه نیستش جز این قدر
86.9 ز آن نماید چند سیب آن باغبان	تا بدانی نخل و دخل  بوستان 
86.10 كفّ  گندم ز آن دهد خر کار را	تا بداند گندم  انبار را
86.11 نكته ای ز آن شرح گوید اوستاد	تا شناسی علم  او را مستزاد
86.12 ور تو گوئی: خود همینش بود و بس	دورت اندازد چنان كز ریش خس 
86.13 ای ایاز، اكنون بیا و داد ده	داد نادر در جهان بنیاد نه 
86.14 مجرمانت مستحق   كشتن اند	وز طمع بر عفو و حلمت می تنند
86.15 تا كه رحمت غالب آید، یا غضب	آب كوثر غالب آید، یا لهب 
86.16 از پی مردم ربایی هر دو هست	شاخ  حلم و خشم از روز ألسْت 
86.17 بهر این، لفظ ألسْت مستبین	نفی و اثبات است در لفظی قرین 
86.18 زانكه استفهام اثباتیست این	لیك در وی لفظ  لیس شد دفین 
86.19 ترك كن  تا ماند این تقریر  خام	كاسۀ خاصان منه بر پیش عام 
86.20 لطف و قهری چون صبا و چون وبا	آن یكی آهن ربا، وین كهربا
86.21 میكشد حق راستان را تا رشد	قسم  باطل،  باطلان را می كشد
86.22 معده حلوائی بود، حلوا كشد	معده صفرائی بود، سركا كشد
86.23 فرش سوزان سردی از جانش برد	فرش افسرده حرارت را خورد
86.24 دوست بینی، از تو رحمت می جهد	خصم بینی، از تو سطوت می جهد
86.25 * نور بینی روشنی بیرون دهد	نار بینی با دخان ظلمت دهد
86.26 * خصم و یار و نور و نار و فخر و عار	تخت و دار و برد و حار و ورد و خار
86.27 * مور و مار و پود و تار و زیر و زار	هر یکی با جنس خود بر میشمار

87. تعجیل فرمودن پادشاه ایاز را كه زود این حكم را فیصل رسان و منتظر مدار و ایام بیننا مگو كه الانتظار موت الاحمر، و جواب گفتن ایاز شاه را
87.1 ای ایاز، این كار را زوتر گزار	زانكه نوعی ز انتقام است انتظار
87.2 گفت: ای شه، جملگی فرمان تو راست	با وجود آفتاب، اختر فناست 
87.3 زهره كه بود؟ یا عطارد، یا شهاب	كاو برون آید به پیش آفتاب ؟
87.4 گر ز دلق و پوستین بگذشتمی	كی چنین تخم  ملامت كشتمی ؟
87.5 قفل كردن بر در حجره چه بود ؟	در میان بد گمانان  حسود 
87.6 دست در كرده درون آب جو	هر یكی ز ایشان كلوخ   خشك  جو
87.7 پس كلوخ  خشك در جو كی بود ؟	ماهئی، با آب عاصی كی شود ؟
87.8 بر من مسكین جفا دارند ظن	كه وفا را شرم می آید ز من 
87.9 گر نبودی زحمت نامحرمی	چند حرفی از وفا وا گفتمی 
87.10 چون جهان بر شبهت و اشكال جوست	حرف میرانیم ما بیرون  پوست 
87.11 گر تو خود را بشكنی مغزی شوی	داستان  مغز  نغزی بشنوی 
87.12 جوز را در پوستها آوازهاست	مغز و روغن را خود آوازی كجاست ؟
87.13 دارد آوازی، نه اندر خورد گوش	هست آوازش نهان در گوش  نوش 
87.14 گر نه خوش آوازی مغزی بود	ژغژغ  آواز قشری كه شنود ؟
87.15 ژغژغ آن، ز آن تحمل میكنی	تا كه خاموشانه بر مغزی زنی 

88. حكایت در تقریر این سخن كه چندین گاه  گفت و گو را آزمودیم، مدتی صبر و خاموشی را بیازمائیم
88.1 چند گاهی بی لب و بی گوش شو	و آنگهی چون لب حریف نوش شو
88.2 * چند گاهی بی لب و بی کام شو	وآنگهان چون لب حریف جام شو
88.3 چند گفتی نظم و نثر و راز فاش ؟	خواجه، یك روز امتحان كن، گوش باش 
88.4 چند پختی تلخ و شور و تیز و گز ؟	هم یكی بار امتحان شیرین بپز
88.5 * چند خوردی چرب و شیرین از طعام ؟	امتحان کن چند روزی در صیام
88.6 * چند شبها خواب را گشتی اسیر ؟	یک شبی بیدار شو، دولت بگیر
88.7 * روزها بردی به سر در هزل و جد	روزکی رو جهد را شو مستعد
88.8 آن یكی را در قیامت ز انتباه	در كف آید نامۀ عصیان سیاه 
88.9 سر سیه، چون نامه های تعزیه	پر معاصی، متن آن با حاشیه 
88.10 جمله فسق و معصیت آن یك سری	همچو دار الحرب پر از كافری 
88.11 آنچنان نامۀ پلید پر  وبال	در یمین ناید، در آید در شمال 
88.12 خود همینجا نامۀ خود را ببین	دست چپ را شاید آن؟ یا در یمین 
88.13 موزۀ چپ، كفش چپ هم در دكان	آن  چپ دانیش پیش از امتحان 
88.14 چون نباشی راست، می دان كه چپی	هست پیدا نعرۀ شیر و كپی 
88.15 آنكه  گل را شاهد و خوش بو كند	هر چپی را راست، فضل  او كند
88.16 هر شمالی را یمینی او دهد	بحر را ماء معینی او دهد
88.17 گر چپی، با حضرت او راست باش	تا ببینی دست برد لطفهاش 
88.18 تو روا داری كه این نامۀ مهین ؟	بگذرد از چپ در آید در یمین ؟
88.19 این چنین نامه كه پر ظلم و جفاست	كی بود خود در خور  آن دست راست ؟

89. در بیان كسی كه سخنی گوید كه حال او مناسب آن سخن و آن دعوی نباشد چنانكه كفره، و لئنْ سألْتهمْ منْ خلق السّموات و الْأرْض لیقولنّ الله، خدمت بت سنگین كردن و جان و زر نثار او نمودن چه مناسب باشد با جانی كه داند كه خالق سماوات و ارضین و خلایق الهیست سمیع و بصیر و حاضر و مراقب و غیور
89.1 زاهدی را بد یکی زن  بس غیور	هم بد او را یك كنیزک همچو حور
89.2 * زآنکه بد زن را کنیز مهوشی	در دل زاهد از او بد آتشی
89.3 زن ز غیرت پاس  شوهر داشتی	با كنیزك خلوتش نگذاشتی 
89.4 مدتی شد زن مراقب هر دو را	تا كه شان فرصت نیفتد در خلا
89.5 تا در آمد حكم و تقدیر اله	عقل  حارس خیره سر گشت و تباه 
89.6 حكم و تقدیرش چو آید بی وقوف	عقل كه بود؟ در قمر افتد خسوف 
89.7 بود در حمام آن زن ناگهان	یادش آمد طشت و در خانه بد آن 
89.8 با كنیزك گفت: رو هان مرغ وار	طشت را از خانه برگیر و بیار
89.9 آن كنیزك زنده شد چون این شنید	كه به خواجه این زمان خواهد رسید
89.10 خواجه در خانه ست و خلوت این زمان	پس دوان شد سوی خانه شادمان 
89.11 عشق  شش ساله كنیزك را بد این	كه بیابد خواجه را خلوت چنین 
89.12 گشت پرّان، جانب خانه شتافت	خواجه را در خانۀ خلوت بیافت 
89.13 هر دو عاشق را چنان شهوت ربود	كه احتیاط و یاد در بستن نبود
89.14 هر دو در هم واخزیدند از نشاط	جان به جان پیوست آن دم ز اختلاط
89.15 یاد آمد در زمان زن را، كه من	چون فرستادم و را سوی وطن ؟
89.16 پنبه در آتش نهادم من به خویش	در فكندم من  قچ  نر را به میش 
89.17 گل فرو شست از سر و بیخود دوید	در پی او رفت و چادر میكشید
89.18 آن ز عشق جان دوید و، این ز بیم	عشق كو و بیم كو؟ فرق  عظیم 
89.19 سیر عارف هر دمی تا تخت شاه	سیر زاهد هر مهی یكروزه راه 
89.20 گر چه زاهد را بود روزی شگرف	كی بود یك روز او خمسین الف ؟ 
89.21 قدر  هر روزی ز عمر  مرد كار	باشد از سال جهان  پنجه هزار
89.22 عقلها زین سر بود بیرون  در	زهرۀ وهم، ار بدرّد، گو بدر
89.23 ترس  موئی نیست اندر پیش عشق	جمله قربانند اندر كیش  عشق 
89.24 عشق، وصف ایزد است، اما كه خوف	وصف بندۀ مبتلای فرج و جوف 
89.25 چون یحبون بخواندی از نبی	با یحبهم شو قرین در مطلبی 
89.26 پس محبت وصف حق دان، عشق نیز	خوف نبود وصف یزدان، ای عزیز
89.27 وصف حق كو؟ وصف مشت خاك كو ؟	وصف حادث كو و، وصف پاك كو ؟
89.28 شرح عشق، ار من بگویم بر دوام	صد قیامت بگذرد، وآن ناتمام 
89.29 زانكه تاریخ  قیامت را حد است	حد كجا آنجا كه وصف ایزد است ؟
89.30 عشق را پانصد پر است و هر پری	از فراز عرش تا تحت الثری 
89.31 زاهد با ترس می تازد به پا	عاشقان پرّان تر از برق و هوا
89.32 چه مجال  باد یا برق، ای پسر؟	چونکه او در راه حق بگشاد پر
89.33 كی رسند این خائفان در  گرد عشق	كاسمان را فرش سازد درد عشق 
89.34 جز مگر آید عنایتهای ضو	كز جهان و این روش آزاد شو
89.35 از  قش خود، و از دش خود باز ره	كه سوی شه یافت آن شهباز ره 
89.36 این  قش و دش هست جبر و اختیار	از ورای این دو آمد جذب یار

90. رسیدن زن به خانه و جدا شدن زاهد از کنیزک
90.1 چون رسید آن زن به خانه، در گشاد	بانگ در  در گوش ایشان در فتاد
90.2 آن كنیزك جست آشفته ز ساز	مرد بر جست و ستاد اندر نماز
90.3 زن كنیزك را پژولیده بدید	درهم و، آشفته و، دنگ و مرید
90.4 شوی خود را دید قائم در نماز	در گمان افتاد و، اندر اهتزاز
90.5 شوی را برداشت دامن بی خطر	دید آلودۀ منی خصیه و ذكر
90.6 از ذكر باقی نطفه میچكید	ران و زانو گشته آلوده و پلید
90.7 بر سرش زد سیلی و گفت: ای مهین	خصیۀ مرد نمازی باشد این ؟
90.8 لایق ذكر و نماز است این  ذكر ؟	وین چنین ران و زهار پر قذر ؟
90.9 نامۀ پر ظلم و فسق و كفر و كین	لایق است، انصاف ده اندر یمین
90.10 گر بپرسی گبر را: كاین آسمان	آفریدۀ كیست وین خلق و جهان ؟
90.11 گوید او: كاین آفریدۀ آن خداست	كافرینش، بر خدائی اش گواست 
90.12 كفر و فسق و استم بسیار او	هست لایق با چنین اقرار او ؟
90.13 هست لایق با چنین اقرار  راست؟	آن فضیحت ها و آن كردار كاست ؟
90.14 فعل او كرده دروغ آن قول را	تا شد او لایق عذاب هول را
90.15 * پس دروغ آمد ز سر تا پای او	که دروغش کرد هم اعضای او
90.16 روز  محشر، هر نهان پیدا شود	هم ز خود، هر مجرمی  رسوا شود
90.17 دست و پا بدهد گواهی با بیان	بر فساد او به پیش  مستعان 
90.18 دست گوید: من چنین دزدیده ام	لب بگوید: من چنین بوسیده ام 
90.19 پای گوید: من شدستم تا منا	فرج گوید: من بكردستم زنا 
90.20 چشم گوید: غمزه كردستم حرام	گوش گوید: چیده ام سوء الكلام 
90.21 پس دروغ آمد ز سر تا پای خویش	چون گواهی میدهد اعضا به پیش 
90.22 آنچنان كاندر نماز  با فروغ	از گواهی خصیه شد زرقش دروغ 
90.23 پس چنان كن فعل، كان خود بی زبان	باشد اشهد گفتن و عین  بیان 
90.24 تا همه تن، عضو عضوت، ای پسر	گفته باشد "اشهد" اندر نفع و ضر
90.25 رفتن بنده پی خواجه گواست	كه منم محكوم و، این مولای ماست 
90.26 گر سیه كردی تو نامۀ عمر  خویش	توبه كن ز آنها كه كردستی به پیش 
90.27 عمر اگر بگذشت، بیخش این دم است	آب توبه اش ده اگر او بی نم است 
90.28 بیخ  عمرت را بده آب حیات	تا درخت عمر گردد با ثبات 
90.29 جمله ماضیها از این نیكو شوند	زهر  پارینه، از این گردد چو قند
90.30 سیئاتت را مبدل كرد حق	تا همه طاعت شوند آن ما سبق 

91. در بیان نصوح كه چنانكه شیر از پستان بیرون آید باز به پستان نرود، و آنكه توبۀ نصوح كرد هرگز از آن گناه یاد نكند به طریق رغبت، بلكه هر دم نفرتش افزون باشد، و آن نفرت دلیل آن بود كه لذت قبول یافت و آن شهوت اول بی لذت شد، این لذت توبه و قبولش بجای او نشست چنانكه فرموده اند: نبرد عشق را جز عشق دیگر --- چرا یاری نگیری زو نكوتر ، و آنكه دلش باز بدان گناه رغبت میكند علامت آنست كه لذت قبول نیافته است و لذت قبول به جای آن لذت گناه ننشسته است، فسنیسّره للْیسْری نشده است لذت فسنیسّره للْعسْری  باقیست بر وی
91.1 خواجه، بر توبۀ نصوحی خوش بتن	كوششی كن، هم به جان و، هم به تن 
91.2 شرح این توبۀ نصوح از من شنو	بگرویدستی، ولی از نو گرو
91.3 بود مردی پیش از این، نامش نصوح	بد ز دلاكی زنان او را فتوح 
91.4 بود روی او چو رخسار  زنان	مردی خود را همی كرد او نهان 
91.5 او به حمام  زنان دلاك بود	در دغا و حیله بس چالاك بود
91.6 سالها میكرد دلاكی و كس	بو نبرد از حال و سرّ  آن هوس 
91.7 زآنكه آواز و رخش زن وار بود	لیك شهوت كامل و بیدار بود
91.8 چادر و سربند پوشیده و نقاب	مرد شهوانیّ و، در غرۀ شباب 
91.9 * دختران خسروان را زین طریق	خوش همی مالید و می شست آن عشیق 
91.10 * توبه ها میكرد و، پا در میكشید	نفس  كافر توبه اش را میدرید
91.11 رفت پیش عارفی آن زشت كار	گفت: ما را در دعائی یاد آر
91.12 سرّ او دانست آن آزاد مرد	لیك، چون حلم خدا، پیدا نكرد
91.13 بر لبش قفل است و در دل رازها	لب خموش و دل پر از آوازها
91.14 عارفان كه جام  حق نوشیده اند	رازها دانسته و پوشیده اند
91.15 هر كه را اسرار حق آموختند	مهر كردند و دهانش دوختند
91.16 سست خندید و بگفت: ای بد نهاد	زانكه دانی، ایزدت توبه دهاد
91.17 آن دعا از هفت گردون در گذشت	كار آن مسكین، به آخر خوب گشت 

92. در بیان آنكه دعای عارف واصل و درخواست او از حق همچو درخواست حق است از خویشتن، كه كنت له سمعا و بصرا و لسانا و یدا، قوله تعالی و ما رمیت إذْ رمیت و لكنّ اللّه رمی ، و آیات و اخبار و آثار در این بسیار است، و شرح سبب سازی حق تا مجرم را گوش گرفته به توبۀ نصوح آورد
92.1 كان دعای شیخ، نی چون هر دعاست	فانی است و گفت او گفت خداست 
92.2 چون خدا از خود سؤال و كد كند	پس دعای خویش را چون رد كند ؟
92.3 یك سبب انگیخت صنع ذو الجلال	كه رهانیدش ز نفرین و وبال 
92.4 اندر آن حمام پر میكرد طشت	گوهری از دختر شه یاوه گشت 
92.5 گوهری از حلقه های گوش او	یاوه گشت و، هر زنی در جست و جو
92.6 پس در حمام را بستند سخت	تا بجویند اول اندر پیچ  رخت 
92.7 رختها جستند و آن پیدا نشد	دزد گوهر نیز هم رسوا نشد
92.8 پس به جد جستن گرفتند از گزاف	در دهان و گوش و اندر هر شكاف 
92.9 در شكاف فوق و تحت و هر طرف	جست و جو كردند درّ از هر صدف 
92.10 بانگ آمد كه همه عریان شوند	هر كه هستند، از عجوز و از لوند
92.11 یك به یك را حاجیه جستن گرفت	تا پدید آید گهر، بنگر شگفت 
92.12 آن نصوح از ترس شد در خلوتی	روی زرد و لب كبود از خشیتی 
92.13 پیش چشم خویشتن میدید مرگ	سخت میلرزید بر خود همچو برگ 
92.14 گفت: یا رب، بارها بر گشته ام	توبه ها و عهدها بشكسته ام 
92.15 كرده ام آنها كه از من می سزید	تا چنین سیل سیاهی در رسید
92.16 نوبت جستن اگر در من رسد	وه كه جان من چه سختیها كشد 
92.17 در جگر افتاده استم صد شرر	در مناجاتم ببین بوی جگر
92.18 این چنین اندوه كافر را مباد	دامن رحمت گرفتم، داد، داد
92.19 كاشكی مادر نزادی مر مرا	یا مرا شیری بخوردی در چرا
92.20 ای خدا، آن كن كه از تو میسزد	كه ز هر سوراخ مارم میگزد
92.21 جان سنگین دارم و دل آهنین	ور نه خون گشتی در این درد و حنین 
92.22 وقت  تنگ آمد مرا و، یك نفس	پادشاهی كن، مرا فریاد رس 
92.23 گر مرا این بار ستاری كنی	توبه كردم من ز هر ناكردنی 
92.24 توبه ام بپذیر این بار دگر	تا ببندم بهر توبه  صد كمر
92.25 من اگر این بار تقصیری كنم	پس دگر مشنو دعا و گفتنم 
92.26 این همی زارید و صد قطره روان	كاندر افتادم به جلاد و عوان 
92.27 تا نمیرد هیچ افرنگی چنین	هیچ ملحد را مبادا این حنین 
92.28 نوحه ها میكرد او بر جان  خویش	روی عزرائیل دیده، پیش  پیش 
92.29 ای خدا و، ای خدا چندان بگفت	كان در و دیوار با او گشت جفت 

93. نوبت جستن رسیدن به نصوح و آواز آمدن كه همه را جستیم نصوح را بجوئید، و بیهوش شدن نصوح از آن هیبت و گشاده شدن كار بعد از نهایت بستگی كما قال رسول الله صلی الله علیه و آله و سلم إذا اصابه مرضٌ او هم اشتدی أزمة تنفرجی
93.1 در میان یا رب و یا رب بد او	بانگ آمد از میان جست و جو
93.2 جمله را جستیم، پیش آی ای نصوح	گشت بیهوش آن زمان، پرّید روح 
93.3 همچو دیوار شكسته در فتاد	هوش و عقلش رفت شد همچون جماد
93.4 چونكه هوشش رفت از تن آن زمان	سرّ او با حق بپیوست آن زمان 
93.5 چون تهی گشت و خودیّ او نماند	باز  جانش را خدا در پیش خواند
93.6 چون شكست آن كشتی او بی مراد	در كنار رحمت دریا فتاد
93.7 جان به حق پیوست، چون بیهوش شد	موج  رحمت آن زمان در جوش شد
93.8 چونكه جانش وارهید از ننگ تن	رفت شادان پیش اصل  خویشتن 
93.9 جان چو باز و، تن مر او را  كنده ای	پای بسته، پر شكسته بنده ای 
93.10 چونكه هوشش رفت و پایش بر گشاد	میپرد آن باز سوی كیقباد
93.11 چونكه دریاهای رحمت جوش كرد	سنگها هم آب حیوان نوش كرد
93.12 ذرۀ لاغر، شگرف و زفت شد	فرش خاكی اطلس و زربفت شد
93.13 مردۀ صد ساله بیرون شد ز گور	دیو  ملعون شد بخوبی رشك حور
93.14 این همه روی زمین سر سبز شد	شاخ خشك اشكوفه كرد و گبز شد
93.15 گرگ با برّه حریف می شده	ناامیدان خوش رگ و خوش پی شده 

94. یافته شدن گوهر و حلالی خواستن حاجبان و كنیزكان شاهزاده از نصوح
94.1 بانگ آمد ناگهان، كه رفت بیم	شد پدید آن گمشده درّ یتیم 
94.2 بعد از آن خوفی هلاك جان بده	مژده ها آمد، كه اینك گم شده 
94.3 یافت شد، واندر فرح دریافتیم	مژدگانی ده، كه گوهر یافتیم 
94.4 از غریو و نعره و دستك زدن	پر شده حمام  قد زال الحزن 
94.5 آن نصوح  رفته، باز آمد به خویش	دید چشمش تابش صد روز بیش 
94.6 می حلالی خواست از وی هر كسی	بوسه میدادند بر دستش بسی 
94.7 بد گمان بردیم، ما را کن حلال	لحم  تو خوردیم اندر قیل و قال 
94.8 زانكه ظنّ جمله بر وی بیش بود	زانكه در قربت  ز جمله پیش بود
94.9 خاص دلاكش بد و محرم نصوح	بلكه همچون دو تنی، یك گشته روح 
94.10 گوهر ار برده ست، او برده ست و بس	زو ملازم تر به خاتون، نیست كس 
94.11 اول او را خواست جستن در نبرد	بهر حرمت داشتش تاخیر كرد
94.12 تا بود كان را بیندازد به جا	اندر این مهلت رهاند خویش را
94.13 بس حلالیها از او میخواستند	و ز برای عذر برمیخاستند
94.14 گفت: بد فضل خدای دادگر	ور نه ز آنچم گفته شد  هستم بتر
94.15 چه حلالی خواست می باید ز من ؟	كه منم مجرم تر  اهل زمن 
94.16 آنچه گفتندم ز بد، از صد یكیست	بر من این كشف است، ار كس را شكیست 
94.17 كس چه میداند ز من؟ جز اندكی	از هزاران جرم و بد فعلی، یكی 
94.18 من همی دانم و آن ستار  من	جرمها و زشتی كردار  من 
94.19 اوّل، ابلیسی مرا استاد بود	بعد از آن ابلیس پیشم باد بود
94.20 حق بدید آن جمله را نادیده كرد	تا نگردم در فضیحت روی زرد
94.21 باز رحمت پوستین دوزیم كرد	توبۀ شیرین چو جان  روزیم كرد
94.22 هر چه كردم  جمله ناكرده گرفت	طاعت ناورده، آورده گرفت 
94.23 همچو سرو و سوسنم، آزاد كرد	همچو بخت و دولتم، دل شاد كرد
94.24 نام  من در نامۀ پاكان نوشت	دوزخی بودم، ببخشیدم بهشت 
94.25 * عفو کرد آنجملگی جرم و گناه	شد سفید آن نامه و روی سیاه
94.26 آه كردم، چون رسن شد آه من	گشت آویزان رسن در چاه من 
94.27 آن رسن بگرفتم و بیرون شدم	شاد و زفت و فربه و گلگون شدم 
94.28 در بن چاهی همی بودم اسیر	* روز و شب اندر فغان و در نفیر
94.29 از هوس در تنگنا بودم زبون *	در همه عالم نمی گنجم كنون 
94.30 آفرینها بر تو بادا، ای خدا	ناگهان كردی مرا از غم جدا
94.31 گر سر هر موی من یابد زبان	شكرهای تو نیاید در بیان 
94.32 میزنم نعره در این روضه و عیون	خلق را یا لیت قوْمی یعلمون 

95. باز خواندن شاه زاده نصوح را از بهر دلاكی بعد از استحكام توبه و قبول توبه و بهانه كردن او و دفع گفتن و نرفتن
95.1 بعد از آن آمد كسی، كز مرحمت	دختر سلطان  ما میخواندت 
95.2 دختر شاهت همی خواند، بیا	تا سرش شوئی كنون، ای پارسا
95.3 جز تو دلاكی نمی خواهد دلش	كه بمالد  یا بشوید  با گلش 
95.4 گفت: رو، رو دست من بی كار شد	وین نصوح تو كنون بیمار شد
95.5 رو كسی دیگر بجو اشتاب و تفت	كه مرا و الله، دست از كار رفت 
95.6 با دل خود گفت: كز حد رفت جرم	از دل من كی رود آن ترس و گرم ؟ 
95.7 من بمردم یك ره و باز آمدم	من چشیدم تلخی مرگ و عدم 
95.8 توبه ای كردم حقیقت با خدا	نشكنم، تا جان شود از تن جدا
95.9 بعد آن محنت كه را بار  دگر	پا رود سوی خطر؟ الا كه خر

96. در بیان آنكه كسی توبه كند و پشیمان شود و باز آن پشیمانی را فراموش كند و آزموده را بیازماید در خسارت ابد افتد، که من جرّب المجرّب حلت به الندامة چون توبۀ او را ثباتی و قوتی و حلاوتی و قبولی مدد از حق نرسد، چون درخت بی بیخ هر روز زردتر و خشك تر بود، نعوذ بالله

96.1 گازری بود و، مر او را یك خری	پشت ریش، اشكم تهی، تن لاغری 
96.2 در میان سنگلاخی بی گیاه	روز تا شب بی نوا و بی پناه 
96.3 بهر خوردن غیر  آب آنجا نبود	روز و شب خر بد در آن كور و كبود
96.4 آن حوالی نیستان و بیشه بود	شیری آنجا بود و، صیدش پیشه بود
96.5 شیر را با پیل  نر جنگی فتاد	خسته شد آن شیر و ماند از اصطیاد
96.6 مدتی واماند ز آن ضعف از شكار	بی نوا ماندند، دد از چاشت خوار
96.7 زانكه، باقی خوار  شیر ایشان بدند	شیر چون رنجور شد تنگ آمدند
96.8 شیر یك روباه را فرمود رو	مر خری را بهر من صیاد شو
96.9 گر خری یابی به گرد مرغزار	رو فسونش خوان، فریبانش، بیار
96.10 یا خری، یا گاو بهر من بجو	ز آن فسون هایی كه میدانی بگو 
96.11 چون بیابم قوّتی از لحم  خر 	پس بگیرم بعد از آن صیدی دگر
96.12 اندكی من میخورم، باقی شما	من سبب باشم شما را در نوا
96.13 از فسون و از سخنهای خوشش	نرم گردان، زودتر اینجا كشش 

97. تشبیه كردن قطب، كه عارف واصل است در اجری دادن خلق از قوت رحمت و مغفرت بر مراتبی كه حقش الهام دهد و تمثیل اجری خوار که ددان  باقی خوار ویند بر مراتب قرب ایشان به شیر، نه  قرب مكانی بلكه  قرب صفتی، و تفاصیل این بسیار است، و الله الهادی
97.1 قطب، شیر و، صید كردن كار  او	باقیان، این خلق، باقی خوار  او
97.2 تا توانی در رضای قطب كوش	تا قوی گردد،  كند صید وحوش 
97.3 چون برنجد، بی نوا مانند خلق	كز كف قطب است، چندین رزق  حلق 
97.4 زانكه وجد خلق  باقی خوار  اوست	این نگهدار ار دل  تو صید جوست 
97.5 او چو عقل و، خلق چون اعضای تن	بستۀ عقل است تدبیر  بدن 
97.6 ضعف قطب از تن بود، از روح نی	ضعف در كشتی بود، در نوح نی 
97.7 قطب آن باشد كه گرد خود تند	گردش افلاك  گرد او بود
97.8 یارئی ده در مرّمۀ كشتی اش	گر غلام  خاص و بنده  گشتی اش 
97.9 یاریت در تو فزاید، نی در او	گفت حق: ان تنصروا الله  ینصروا
97.10 همچو روبه صید گیر و كن فدیش	تا هزاران در عوض گیری تو بیش 
97.11 روبهانه باشد آن صید مرید	مرده گیرد صید، كفتار مرید
97.12 مرده پیش او كشی، زنده شود	چرك در پالیز روینده شود
97.13 گفت روبه: شیر را خدمت كنم	حیله ها سازم، ز عقلش بر كنم 
97.14 حیله و افسونگری كار  من است	كار من دستان و از ره بردن است 
97.15 از سر  كه جانب جو می شتافت	آن خر  مسكین  لاغر را بیافت 
97.16 پس سلام  گرم كرد و پیش رفت	پیش آن ساده دل  درویش رفت 
97.17 گفت: چونی اندر این صحرای خشك ؟	در میان سنگ لاخ و جای خشك ؟ 
97.18 گفت خر: گر در غمم، گر در  ارم	قسمتم حق كرد و من زآن شاكرم 
97.19 شكر گویم دوست را در خیر و شر	زانكه هست اندر قضا، از بد  بتر
97.20 چونكه قسام اوست، كفر آمد گله	صبر باید، صبر مفتاح الصله 
97.21 * باز گفت: الصبر مفتاح الفرج	صابران را کی رسد جوز و حرج ؟
97.22 * راضیم من قسمت قسّام را	کو خداوند است، خاص و عام را
97.23 * بهر مور از نعمت او خاص و عام	میرساند روزی وحش و هوام
97.24 * مرغ و ماهی قسمت خود میخورند	مور و مار از نعمت او میچرند
97.25 * خوان او سرتاسر  عالم گرفت	بر سر خوانش خلایق در شگفت
97.26 * میخورند و هیچ کم ناید از آن	کیست بی روزی؟ بگو اندر جهان
97.27 * باش راضی گر توئی دل زنده ای	کاو رساند روزی هر بنده ای
97.28 غیر حق، جمله عدو و، دوست اوست	با عدو از دوست شكوه كی نكوست ؟ 
97.29 تا دهد دوغم، نخواهم انگبین	زانكه هر نعمت غمی دارد قرین 
97.30 * شکر کن تا نایدت از بد بتر	ورنه مانی ناگهان در گل چو خر
97.31 * گنج  بی مار و، گل  بی خار نیست	شادی بی غم در این بازار نیست

98. دیدن خر سقائی اسبان بانوای تازی را بر آخر  خاص و تمنا بردن آن دولت را، در موعظۀ آنكه تمنا نباید بردن الا مغفرت و عنایت كه اگر در صد گونه رنجی، چون لذت مغفرت بود، همه شیرین شود، باقی هر دولتی كه آن را ناآزموده تمنا می بری، با آن رنجی قرین است كه آن را نمی بینی، چنانكه از هر دامی دانه پیدا بود و فخ پنهان، تو در این یك دام مانده ای تمنی میبری كه كاشكی با آن دانه ها رفتمی، پنداری كه آن دانه ها بی دام است
98.1 * یک حکایت یاد دارم از پدر	در نصیحت گفت روزی: کای پسر
98.2 بود سقائی، مر او را یك خری	گشته از محنت دو تا، چون چنبری 
98.3 پشتش از بار  گران ده جای ریش	عاشق و جویان  روز مرگ خویش 
98.4 جو كجا؟ از كاه خشك او سیر نی	در عقب زخمی ز سیخ آهنی 
98.5 میر  آخور دید او را رحم كرد	كاشنای صاحب خر بود مرد
98.6 پس سلامش كرد و پرسیدش ز حال	كز چه این خر شد دو تا همچون هلال؟ 
98.7 گفت: کز درویشی و تقصیر  من	كه نمی یابد خود این بسته دهن 
98.8 گفت: بسپارش به من  تو روز چند	تا شود در آخور  شه زورمند
98.9 خر بدو بسپرد و از زحمت برست	در میان  آخور سلطانش بست 
98.10 خر ز هر سو مركب تازی بدید	با نوا و فربه و خوب و جدید
98.11 زیر پاشان روفته و آبی زده	كه به وقت و، جو به هنگام آمده 
98.12 خارش و مالش مر اسبان را بدید	پوز  بالا كرد كای ربّ مجید
98.13 نی كه مخلوق توام؟ گیرم خرم	از چه زار و، پشت ریش و لاغرم ؟
98.14 شب ز درد پشت و از جوع  شكم	آرزومندم به مردن دم به دم 
98.15 حال  این اسبان چنین خوش با نوا	من چه مخصوصم به تعذیب و بلا ؟
98.16 ناگهان آوازۀ پیكار شد	تازیان را وقت زین و كار شد
98.17 زخمهای تیر خوردند از عدو	رفت پیكانها در ایشان، سو به سو
98.18 از غزا باز آمدند آن تازیان	اندر آخر جمله افتاده ستان 
98.19 پایهاشان بسته محكم با نوار	نعل بندان ایستاده بر قطار
98.20 می شكافیدند تنهاشان به نیش	تا برون آرند پیكانها ز ریش 
98.21 آن خر آن را دید، پس گفت: ای خدا	من به فقر و عافیت دادم رضا
98.22 زان نوا  بیزارم و زین زخم  زشت	هر كه خواهد عافیت، دنیا  بهـشت 

99. جواب دادن روباه خر را
99.1 گفته روبه: جستن رزق حلال	فرض باشد از برای امتثال 
99.2 عالم  اسباب و، رزق  بی سبب	می نیاید، پس مهم باشد طلب 
99.3 و ابْتغوا منْ فضْل  الله است امر	تا نباید غصب كردن همچو نمر
99.4 گفت پیغمبر: كه بر رزق، ای فتا	در فرو بسته ست و، بر در قفلها
99.5 جنبش و، آمد شد ما، و اكتساب	هست مفتاحی بر آن قفل و حجاب 
99.6 بی كلید این در گشادن راه نیست	بی طلب، نان سنت الله نیست 
99.7 * گر تو بنشینی به چاهی اندرون	رزق کی آید برت؟ ای ذوفنون

100. جواب دادن خر روباه را که امر است به اکتساب و رضا به قسمت ترک کسب نیست
100.1 گفت خر: ضعف توكل باشد آن	ور نه بدهد نان، كسی كاو داد جان 
100.2 هر كه جوید پادشاهی و ظفر	كم نیاید لقمۀ نان، ای پسر
100.3 دام و دد جمله شده اكال رزق	نه پی كسب اند و نی حمال  رزق 
100.4 جمله را رزّاق روزی میدهد	قسمت هر یك به پیشش می نهد
100.5 رزق آید پیش هر كه صبر جست	رنج  كوششها ز بی صبری توست 

101. جواب گفتن روباه خر را
101.1 گفت روبه: آن توكل نادر است	كم كسی اندر توكل ماهر است 
101.2 گرد نادر گشتن از نادانی است	هر كسی را كی ره سلطانی است ؟
101.3 چون قناعت را پیمبر گنج گفت	هر كسی را كی رسد گنج  نهفت ؟
101.4 حدّ  خود بشناس و بر بالا مپر	تا نیفتی در نشیب شور و  شر
101.5 * جهد کن واندر طلب سعیی نما	چون نداری در توکل صبرها

102. باز جواب خر روباه را
102.1 گفت: این معكوس میگوئی، بدان	شور و شر، از طمع آید سوی جان 
102.2 از قناعت هیچ كس بیجان نشد	وز حریصی هیچ كس سلطان نشد
102.3 نان ز خوكان و سگان نبود دریغ	كسب مردم نیست این باران و میغ 
102.4 وآنچنانكه عاشقی بر رزق زار	هست عاشق، رزق هم بر رزق خوار
102.5 گر تو نشتابی، بیاید بر درت	ور تو بشتابی دهد درد سرت

103. در تقریر معنی توكل، حكایت آن زاهد كه توكل را امتحان میكرد و از اسباب منقطع شد و از شهر بیرون آمد و از شوارع دور و در بن  كوهی مهجور، سر بر سر سنگی نهاد و گفت توكل كردم بر سبب سازی و رزاقی تو و از اسباب منقطع شدم تا ببینم سببیت توكل را
103.1 آن یكی زاهد شنید از مصطفی	كه یقین آید به جان رزق از خدا
103.2 گر تو خواهی ور نخواهی رزق  تو	پیش تو آید دوان از عشق  تو
103.3 از برای امتحان این مرد رفت	در بیابان نزد كوهی خفت تفت 
103.4 كه ببینم رزق چون آید به من	تا قوی گردد مرا در رزق، ظن 
103.5 كاروانی راه گم كرد و كشید	سوی كوه، آن ممتحن را خفته دید
103.6 گفت: این مرد آن طرف چون است عور	در بیابان، از ره و از شهر  دور
103.7 ای عجب! مرده است یا زنده است او	می نترسد هیچ از گرگ و عدو
103.8 آمدند و دست بر وی میزدند	قاصدا، چیزی نگفت آن ارجمند
103.9 هم نجنبید و نجنبانید سر	وانكرد از امتحان هیچ او بصر
103.10 پس بگفتند: این ضعیف بی مراد	از مجاعت سكته اندر وی فتاد
103.11 نان بیاوردند و در دیگی طعام	تا بریزندش به حلقوم و به كام 
103.12 * پس به قاصد، مرد دندان سخت كرد	تا بداند صدق  آن میعاد، مرد
103.13 * رحمشان آمد كه او بس بینواست	وز مجاعت هالك مرگ و فناست 
103.14 كارد آوردند و قوم اشتافتند	بسته دندانهاش را بشكافتند
103.15 ریختند اندر دهانش شوربا	میفشردند اندر آن  نان پاره ها
103.16 گفت: ای دل، گر چه خود تن میزنی	راز میدانی و نازی میكنی 
103.17 گفت دل: دانم ، به قاصد میكنم	رازق است الله بر جان و تنم 
103.18 امتحان زین بیشتر خود چون بود ؟	رزق سوی صابران خود میرود
103.19 * تا بدانی واز توکل نگذری	حرص آوردن چه باشد؟ از خری
103.20 * بعد از آن بگشاد آن مسکین دهن	گفت: کردم امتحان  رزق، من
103.21 * هر چه گفتست آن رسول پاک جیب	هست حقّ و نیست در وی هیچ ریب

104. باز جواب روباه، خر را، و تحریض كردن به كسب
104.1 گفت روبه: این حكایتها بهل	دستها در كسب زن، جهد المقل 
104.2 دست دادستت خدا، كاری بكـن	مكسبی كن، یاری یاری بكـن 
104.3 هر که او در مكسبی پا مینهد	یاری یاران دیگر میكند
104.4 زانكه جملۀ كسب ناید از یكی	هم دروگر، هم سقا، هم حایكی 
104.5 چون به انبازی است عالم برقرار	هر كسی كاری گزیند ز افتقار
104.6 طبل خواری  در میانه شرط نیست	راه سنت، كار و مكسب كردنیست 

105. جواب گفتن خر روباه را كه توكل بهترین  كسبهاست كه هر كسی محتاجست به توكل، كه ای خدا این كار مرا راست دار و دعا متضمن توكل است، و توكل كسبی است كه به هیچ كسبی دیگر محتاج نیست الی آخره
105.1 گفت خر:  به از توكل بر ربی	می ندانم در دو عالم مكسبی 
105.2 كسب شكرش را نمی دانم ندید	تا كشد شكر خدا رزق و مزید
105.3 * خود توکل بهترین  کسبهاست	زآنکه در هر کسب دستت بر خداست
105.4 * کای خدا کار  مرا تو راست آر	وین دعا هست از توکل در سرآر
105.5 * در توکل هیچ نبود احتیاج	فارغی از نقص  ریع و از خراج
105.6 بخششان بسیار شد اندر خطاب	مانده گشتند از سؤال و از جواب 
105.7 بعد از آن گفتش: بدان در مهلكه	نهی لا تلقوا بایدی تهلكه 
105.8 صبر در صحرای خشك و سنگ لاخ	احمقی باشد، جهان  حق، فراخ 
105.9 نقل كن ز ینجا به سوی مرغزار	میچر آنجا، سبزه گرد جویبار
105.10 مرغزاری سبز مانند جنان	سبزه رسته اندر آنجا تا میان 
105.11 خرّم آن حیوان كه او آنجا رود	اشتر اندر سبزه ناپیدا بود
105.12 هر طرف در وی یكی چشمه روان	اندر آن حیوان مرفه در امان 
105.13 از خری او را نمی گفت: ای لعین	چون تو زآنجائی، چرا زاری چنین؟ 
105.14 كو نشاط و فربهی و فرّ  تو ؟	چیست این لاغر تن  مضطر تو ؟
105.15 شرح  روضه گر دروغ و زور نیست	پس چرا چشمت از او مخمور نیست ؟ 
105.16 این گدا چشمی و این نادیدگی	از گدائی توست نز بیگلربگی 
105.17 چون ز چشمه آمدی، چونی تو خشك ؟	گر تو ناف آهوئی، كو بوی مشك ؟
105.18 * گر تو میآئی ز گلزار جنان	دسته  گل کو از برای ارمغان ؟
105.19 زآنچه میگویی و شرحش میكنی	چه نشانه در تو ماند؟ ای سنی 

106. مثل آوردن اشتر در بیان  آنكه در مخبر دولتی فر و اثر آن چون نبینی جای متهم داشتن باشد كه او مقلد است در آن
106.1 آن یكی پرسید  اشتر را كه: هی	از كجا میآئی؟ ای اقبال پی 
106.2 گفت: از حمام  گرم  كوی تو	گفت: خود پیداست از زانوی تو
106.3 مار  موسی دید فرعون عنود	مهلتی میخواست، نرمی مینمود
106.4 زیركان گفتند: بایستی كه این	تندتر گشتی چو هست او ربّ  دین 
106.5 معجزه، گر اژدها، گر مار بد	نخوت و خشم خدائی اش چه شد ؟
106.6 ربّ  اعلی، گر وی است اندر جلوس	بهر یك كرمی، چی است این چاپلوس ؟
106.7 نفس  تو تا مست  نقل است و نبید	دان كه روحت خوشۀ غیبی ندید
106.8 كه علامات است ز آن دیدار  نور	التجافی منك عن دار الغرور
106.9 مرغ چون بر آب شوری می تند	آب شیرین را ندیدست او مدد
106.10 بلكه تقلید است آن ایمان  او	روی ایمان را ندیده جان  او
106.11 پس خطر باشد مقلد را عظیم	از ره و، ره زن، ز شیطان  رجیم 
106.12 چون ببیند نور حق  ایمن شود	ز اضطرابات شك او ساكن شود
106.13 تا كف دریا نیاید سوی خاك	كاصل او آمد، بود در اصطكاك 
106.14 خاكی است آن كف، غریب است اندر آب	در غریبی چاره نبود ز اضطراب 
106.15 چونكه چشمش باز شد و آن نقش خواند	دیو را بر وی دگر دستی نماند
106.16 گر چه با روباه خر اسرار گفت	سرسری گفت و مقلدوار گفت 
106.17 آب را بستود و، او تایق نبود	رخ درید و جامه، او عاشق نبود
106.18 از منافق، عذر ردّ آمد، نه خوب	زانكه در لب بود آن، نی در قلوب 
106.19 بوی سیبش هست، جزو سیب نی	بو در او جز از پی آسیب  نی 
106.20 حملۀ زن در میان  كارزار	نشكند صف، بلكه گردد  كار  زار
106.21 گر چه می بینی چو شیر اندر صفش	تیغ بگرفته، همی لرزد كفش 
106.22 وای آنكه عقل  او ماده بود	نفس  زشتش نرّ و آماده بود
106.23 لاجرم مغلوب باشد عقل  او	جز سوی خسران نباشد نقل  او
106.24 * ای خنك آنكس كه عقلش نر بود	نفس زشتش ماده و مضطر بود
106.25 * عقل جزوی اش نر و غالب بود	نفس انثی را خرد سالب بود
106.26 حملۀ ماده به صورت هم جریست	آفت او، همچو آن خر، از خریست 
106.27 وصف حیوانی بود بر زن فزون	زانكه سوی رنگ و بو دارد ركون 
106.28 رنگ و بوی سبزه زارآن  خر شنید	جمله حجتها ز طبع او رمید
106.29 تشنه محتاج مطر شد، و ابر نی	نفس را جوع البقر شد، صبر نی 
106.30 اسپر  آهن بود صبر، ای پدر	حق نبشته بر سپر "جاء الظفر"
106.31 صد دلیل آرد مقلد در بیان	از قیاسی گوید آن را، نز عیان 
106.32 مشك آلود است، اما مشك نیست	بوی مشك استش، ولی جز پشك نیست 
106.33 تا كه پشكی مشك گردد، ای مرید	سالها باید در آن روضه چرید
106.34 كه نباید خورد و جو همچون خران	آهوانه در  ختن چر، ارغوان 
106.35 رو به صحرای ختن با آن نفر	جز قرنفل، یاسمن، یا  گل مچر
106.36 معده را خو كن بدان ریحان و گل	تا بیابی حكمت و قوت رسل 
106.37 خوی  معده زین  كه و جو باز  كن	خوردن ریحان و  گل آغاز كن 
106.38 معدۀ تن سوی كهدان می كشد	معدۀ دل سوی ریحان می كشد
106.39 هر كه كاه و جو خورد  قربان شود	هر كه نور  حق خورد  قرآن شود
106.40 نیم  تو مشك است و نیمی پشك بین	هین میفزا پشك، افزا مشك چین 
106.41 آن مقلد، صد دلیل و صد بیان	در زبان آرد، ندارد هیچ جان 
106.42 * جان او خالی از آن گفتار او	کله اش بی مغز زآن اسرار  او 
106.43 چونكه گوینده ندارد جان و فر	گفت او را كی بود برگ و ثمر ؟
106.44 می كند گستاخ مردم را به راه	او به جان لرزان تر است از برگ كاه 
106.45 گر حدیثش نیز هم با فر بود	در حدیثش لرزه هم مضمر بود

107. فرق  میان دعوت شیخ كامل  واصل، و میان  سخن ناقصان  فاضل  فضل  تحصیلی بر خود بسته
107.1 شیخ نورانی  ز ره آگه كند	پاسخش هم نور را همره كند
107.2 جهد  كن تا مست و نورانی شوی	تا حدیثت را شود نورش روی 
107.3 هر چه در دوشاب جوشیده شود	در عقیده طعم  دوشابش بود
107.4 از گزر، و ز سیب و به، و ز گردكان	لذت دوشاب یابی تو از آن 
107.5 علم چون در نور حق فر غرده شد	پس ز علمت نور یابد قوم  لد
107.6 هر چه گوئی، باشد آن هم نورناك	كاسمان هرگز نبارد غیر  پاك 
107.7 آسمان شو، ابر شو، باران ببار	ناودان بارش كند، نبود بكار
107.8 * آب اندر ناودان عاریتیست	آب اندر ابر و دریا فطرتیست 
107.9 * فكر و اندیشه ست مثل  ناودان	وحی و مكشوف است ابر و آسمان 
107.10 آب باران، باغ  صد رنگ آورد	ناودان، همسایه در جنگ آورد
107.11 * باز گردم سوی آن روباه و خر	تا چه سان از راه رفت آن خر، نگر

108. زبون شدن خر در دست روباه از حرص علف
108.1 خر، دو سه حمله به روبه بحث كرد	چون مقلد بد، فریب او بخورد
108.2 طنطنۀ ادراك و بینایی نداشت	دمدمۀ روبه بر او سكته گماشت 
108.3 حرص خوردن آنچنان كردش ذلیل	كه زبونش کرد با پانصد دلیل 

109. حكایت آن مخنث و پرسیدن لوطی از او در حالت لواطه: كه این خنجر از بهر چیست؟ گفت از بهر آنكه اگر کسی با من بد اندیشد، شكمش بشكافم. لوطی بر سر او آمد و شد میكرد و می گفت: الحمد لله كه من با تو بد نمی اندیشم. بیت من بیت نیست اقلیم است --- هزل من هزل نیست تعلیم است.  إنّ اللّه لا یسْتحْیی أنْ یضْرب مثلا ما بعوضة فما فوْقها، ای فما فوقها فی تغییر النفوس بالانكار، ما ذا أراد اللّه بهذا مثلا، و آنگه جواب فرماید كه این خواستم "یضلّ به كثیرا و یهْدی به كثیرا "، كه هر فتنه همچون میزانست بسیار از او سرخ رو شوند و بسیار بی مراد گردند، و لو تا  ملت فیه قلیلا  وجدت من نتایجه الشریفة كثیرا فهم من فهم والله الملهم و السلام
109.1 كنده ای را لوطیی در خانه برد	سر نگون افكند و در وی میفشرد
109.2 بر میانش خنجری دید آن لعین	پس بگفت: اندر میانت چیست این ؟
109.3 گفت: آنكه با من ار یك بدمنش	بد بیندیشد، بدرم اشكمش 
109.4 گفت لوطی: حمد لله را كه من	بد نیندیشیده ام با تو به فن 
109.5 چونكه مردی نیست، خنجرها چه سود؟	چون نباشد دل، ندارد سود خود
109.6 از علی میراث داری ذو الفقار	بازوی شیر خدا هستت  بیار
109.7 گر فسونی یاد داری از مسیح	كو لب و دندان عیسی؟ ای قبیح 
109.8 كشتیی سازی ز توزیع و فتوح	كو یكی ملاح  كشتی همچو نوح 
109.9 بت شكستی گیرم، ابراهیم وار	كو بت تن را فدی كردن به نار ؟
109.10 گر دلیلت هست، اندر فعل آر	تیغ  چوبین را بدو كن ذو الفقار
109.11 آن دلیلی كو تو را مانع شود	از عمل آن نقمت صانع شود
109.12 خائفان  راه را كردی دلیر	از همه لرزان تری تو  زیر زیر
109.13 بر همه درس  توكل میكنی	در هوا تو پشه را رگ میزنی 
109.14 ای مخنث پیش رفته از سپاه	بر دروغ  ریش تو، كیرت گواه 
109.15 چون ز نامردی، دل آکنده بود	ریش و سبلت، موجب خنده بود
109.16 توبه ای كن، اشك باران، چون مطر	ریش و سبلت را ز خنده باز خر
109.17 داروی مردی بخور اندر عمل	تا شوی خورشید گرم، اندر حمل 
109.18 * داروی مردی کن و عنین مپوی	تا بروی آیند صد گون خوب روی
109.19 معده را بگذار و، سوی دل خرام	تا كه بی پرده ز حق آید سلام 
109.20 * رستمی گر بایدت خنجر بگیر	ور به حیزی مایلی، چادر بگیر
109.21 * رستمی گر مایلی خوشن بپوش	ور به حیزی راغبی، رو کون فروش
109.22 یك دو گامی رو، تكلف ساز خوش	تا تو را عشقش کشد اندر برش
109.23 * بر سر میدان چو مردان پایدار	تا نگردی مبتلا در پای  دار
109.24 * تا کی از جامۀ زنان، همچون زنان	در صف مردان درا، همچون سنان 

110. غالب شدن مکر روباه بر استعصام و تعفف خر و كشیدن روبه خر را سوی شیر به بیشه 
110.1 روبه اندر حیله پای خود فشرد	ریش  خر بگرفت و پیش شیر برد
110.2 مطرب آن خانقه كو تا كه تفت	دف زند كه "خر برفت و خر برفت" ؟
110.3 چونكه خرگوشی برد شیری به چاه	چون نیارد روبهی خر تا گیاه ؟
110.4 گوش را بر بند و، افسونها مخور	جز فسون  آن ولی  دادگر
110.5 آن فسون  خوشتر از حلوای او	زآنكه صد حلواست خاك پای او
110.6 خم های خسروانی پر ز می	مایه برده از دم  لبهای وی 
110.7 عاشق  می  باشد آن جان  بعید	كاو می  لبهای  لعلش را ندید
110.8 آب شیرین چون نبیند مرغ  كور	چون نگردد گرد چشمۀ آب شور؟
110.9 موسی جان سینه را سینا كند	طوطیان  كور را بینا كند
110.10 خسرو شیرین  جان مهمان شدست	لاجرم در شهر، قند ارزان شدست 
110.11 یوسفان  غیب لشكر میكشند	تنگهای قند مصری میرسند
110.12 اشتران مصر را رو سوی ما	بشنوید ای طوطیان بانگ درا
110.13 شهر  ما فردا پر از شكـّر شود	شكـّر ارزان است، ارزان تر شود
110.14 در شكر غلطید، ای حلوائیان	همچو طوطی، كوری صفرائیان 
110.15 نیشكر كوبید، كار این است و بس	جان بر افشانید، یار این است و بس 
110.16 یك  ترش در شهر ما اكنون نماند	چونكه شیرین خسروان را بر نشاند
110.17 نقل بر نقل است و، می بر می، هلا	بر مناره رو  بزن بانگ صلا
110.18 سركۀ نه ساله  شیرین میشود	سنگ مرمر، لعل زرّین میشود
110.19 آفتاب اندر فلك دستك زنان	ذره ها، چون عاشقان، بازی كنان 
110.20 چشمها مخمور شد از سبزه زار	گل شكوفه میكند بر شاخسار
110.21 چشم دولت سحر  مطلق میكند	روح شد منصور، انا الحق میزند
110.22 * شد ز یوسف آن زلیخا نوجوان	عشرت از سر گیر،خوش خوش، شادمان
110.23 * آتشی اندر دل خود بر فروز	دفع چشم بد سپندانی بسوز
110.24 * تو به حال خویشتن میباش شاد	تا بیابی در جهان  جان مراد
110.25 گر خری را میبرد روبه ز سر	گو ببر، تو خر مباش و غم مخور

111. حكایت آن شخص كه از ترس، خویش را به خانه ای افکند، روی زرد چون زعفران، لبها كبود چون نیل، دست لرزان چون برگ درخت، خداوند خانه پرسید كه: خیر است، چه واقعه است؟ گفت: بیرون خر میگیرند بسخره، گفت: مبارك خر میگیرند، تو خر نیستی چه می ترسی؟ گفت: سخت به جدّ میگیرند، تمییز برخاسته است، امروز ترسم كه مرا خر گیرند.
111.1 آن یكی در خانه ای ناگه گریخت	زرد روی و، لب كبود و، رنگ ریخت 
111.2 صاحب خانه بگفتش: خیر هست	كه همی لرزد تو را، چون پیر، دست 
111.3 واقعه چون است؟ چون بگریختی ؟	رنگ و رخساره بگو، چون ریختی ؟
111.4 گفت: بهر  سخرۀ شاه حرون	خر همی گیرند مردم از برون 
111.5 گفت: میگیرند خر، ای جان  عم	چون نه ای خر، رو تو را زین چیست غم ؟
111.6 گفت: بس جدّند و گرم اندر گرفت	گر خرم گیرند هم، نبود شگفت 
111.7 بهر  خر گیری بر آوردند دست	جدّ جد، تمییز هم برخاسته ست 
111.8 چونكه بی تمییزیان مان سرورند	صاحب خر را به جای خر برند
111.9 نیست شاه شهر  ما بیهوده گیر	هست تمییزش، سمیع است و بصیر
111.10 آدمی باش و ز خر گیران مترس	خر نه ای، ای عیسی دوران، مترس 
111.11 چرخ  چارم هم ز نور تو پر است	حاش لله كه مقامت آخور است 
111.12 تو ز چرخ و اختران هم برتری	گر چه بهر مصلحت در آخوری 
111.13 میر آخور دیگر و، خر دیگر است	نی هر آنكو اندر آخور شد خر است 
111.14 میر  آخور گرچه در آخور بود	هر که او را خر بگوید، خر بود
111.15 چه در افتادیم در دنبال  خر ؟	از گلستان گوی و از گلهای تر
111.16 از انار و، از ترنج و، شاخ  سیب	وز شراب و شاهدان  بی حسیب 
111.17 یا از آن بازان كه كبكان پرورند	هم نگون اشكم هم آسان میچرند
111.18 یا از آن دریا كه موجش گوهر است	گوهرش گوینده و بینش وراست 
111.19 یا از آن مرغان كه  گل چین میكنند	بیضه ها زرّین و سیمین میكنند
111.20 نردبانهائیست پنهان در جهان	پایه پایه، تا عنان  آسمان 
111.21 هر  گره را نردبانی دیگر است	هر روش را آسمانی دیگر است 
111.22 هر یكی از حال  دیگر بیخبر	ملك با پهنا و بی پایان و سر
111.23 این در آن حیران كه: او از چیست خوش؟	و آن در این خیره كه حیرت چیستش 
111.24 صحن  ارض الله واسع آمده	هر درختی از زمینی سر زده 
111.25 بر درختان شكر گویان برگ و شاخ	كه زهی ملك و، زهی عرصۀ فراخ 
111.26 بلبلان گرد شكوفه پر گره	كه از آنچه میخوری، ما را بده 
111.27 این سخن پایان ندارد، كن رجوع	سوی آن روباه و شیر و سقم و جوع 

112. بردن  روباه خر را پیش  شیر و جستن  خر از شیر، و عتاب كردن  روباه با شیر كه هنوز خر دور بود شتاب كردی، و عذر گفتن و لابه كردن شیر روبه را كه برو دگرباره اش بفریب
112.1 چونكه روباهش بسوی مرج برد	تا  كند شیرش به حمله خرد و مرد
112.2 دور بود از شیر و، آن شیر از نبرد	تا به نزدیك آمدن صبری نكرد
112.3 گنبدی كرد از بلندی شیر  هول	خود نبودش قوّت و امكان  حول 
112.4 خر ز دورش دید و برگشت و گریخت	تا به پای كوه  تازان نعل ریخت
112.5 گفت روبه شیر را: ای شاه ما	چون نكردی صبر در وقت وغا ؟
112.6 تا به نزدیك تو آید آن غوی	تا به اندك حمله ای غالب شوی 
112.7 مكر  شیطان است تعجیل و شتاب	لطف رحمان است صبر و احتساب 
112.8 دور بود و حمله ای دید و گریخت	ضعف تو ظاهر شد و، آب تو ریخت 
112.9 گفت: من پنداشتم بر جاست زور	خود بدم از ضعف خود نادان و کور
112.10 * لیک گفتم: زور من بر جا بود	نی که در من ضعف دست و پا بود
112.11 نیز جوع و حاجتم از حد گذشت	صبر و عقلم از تجوّع یاوه گشت 
112.12 گر توانی، بار دیگر از خرد	باز آوردن مر او را مسترد
112.13 منت بسیار دارم از تو من	جهد كن، باشد بیاری اش به فن 
112.14 * گر خدا روزی کند آن خر مرا	بعد از آن بس صیدها بخشم تو را
112.15 گفت: آری، گر خدا یاری دهد	بر دل  او از عمی مهری نهد
112.16 پس فراموشش شود هولی كه دید	از خری او نباشد این بعید
112.17 لیك، چون آرم من او را، تو متاز	تا به بادش ندهی از تعجیل  باز
112.18 گفت: آری، تجربه كردم كه من	سخت رنجورم، مخلخل گشته تن 
112.19 تا به نزدیكم نیاید خر تمام	من نجنبم، خفته باشم بر قوام 
112.20 رفت روبه، گفت: ای شه همتی	تا بپوشد عقل  او را غفلتی 
112.21 توبه ها كرده است خر با كردگار	كاو نگردد غرۀ هر نابكار
112.22 توبۀ او را به فن بر هم زنیم	ما عدوّ عقل و عهد روشنیم 
112.23 كلۀ خر، گوی فرزندان  ماست	فكرتش بازیچۀ دستان  ماست 
112.24 عقل كان باشد ز دوران  زحل	پیش  عقل  ما ندارد آن محل 
112.25 از عطارد، وز زحل دانا شد او	ما ز داد كردگار  لطف خو
112.26 علّم الانسان خم طغرای ماست	علم عند الله مقصدهای ماست 
112.27 تربیۀ آن آفتاب روشنیم	ربّی الاعلی از آن بر میزنیم 
112.28 تجربه، گر دارد او با این همه	بشكند صد تجربه زین دمدمه 
112.29 بو كه توبه بشكند آن سست خو	در رسد شومی اشكستش در او

113. در بیان آن كه نقض عهد و توبه موجب بلا بود، بلكه باعث مسخ است، چنانكه در حق  اصحاب سبت و در حق اصحاب مائدۀ عیسی كه و جعل منْهم الْقردة و الْخنازیر، و اندر این امت مسخ دل باشد و به قیامت تن را صورت دل دهند
113.1 نقض  میثاق و شكست توبه ها	موجب لعنت بود در انتها
113.2 نقض  عهد و توبۀ اصحاب سبت	موجب مسخ آمد و، اهلاك و مقت 
113.3 پس خدا آن قوم را بوزینه كرد	چونكه عهد خود شكستند از نبرد
113.4 اندر این امت  نبد مسخ  بدن	لیك مسخ دل بود، ای ذو الفطن 
113.5 چون دل بوزینه گردد آن دلش	از دل  بوزینه شد خوار آن گلش 
113.6 گر هنر بودی دلش را ز اختبار	خوار كی بودی ز صورت آن حمار ؟
113.7 آن سگ اصحاب خوش بد سیرتش	هیچ بودی منقصت ز آن صورتش ؟
113.8 مسخ صورت بود اهل  سبت را	تا ببیند  خلق  ظاهر كبت را
113.9 از ره سرّ، صد هزاران  دگر	گشته از توبه شكستن، خوك و خر

114. دوّم بار آمدن روباه بر  آن خر گریخته تا باز بفریبدش
114.1 پس بیامد زود روبه نزد خر	گفت خر: از چون تو یاری، الحذر
114.2 ناجوانمردا، چه كردم من تو را ؟	كه به پیش اژدها بردی مرا ؟
114.3 * ناجوانمردا، چه کردم با تو من؟	که مرا باشیر کردی پنجه زن ؟
114.4 موجب كین  تو با جانم چه بود ؟	غیر  خبث جوهر تو؟ ای عنود
114.5 همچو كژدم، كاو گزد پای فتی	نارسیده از وی او را آفتی 
114.6 یا چو دیوی كاو عدوی جان  ماست	نارسیده زحمتش از ما و كاست 
114.7 بلكه طبعا  خصم  جان  آدمیست	از هلاك آدمی در خرمیست 
114.8 از پی هر آدمی او نگسلد	خو و طبع  زشت خود را كی هلد ؟
114.9 زانكه خبث ذات او بی موجبی	هست سوی ظلم و عدوان جاذبی 
114.10 هر زمان خواند تو را تا خرگهی	كاندر اندازد تو را اندر چهی 
114.11 كه فلان جا حوض  آب است و عیون	تا در اندازد به حوضت سر نگون 
114.12 آدمی را با هزاران کرّ و فر	اندر افكند، آن لعین، در شور و شر
114.13 آدمی را با همه وحی و نذیر	اندر افكند، آن لعین، بردش به بیر
114.14 بیگناهی، بی گزند سابقی	كی رسید او را ز آدم ناحقی ؟
114.15 کی رسید او را ز مردم زشتئی ؟	کاو دمادم آردم از غم پشته ای
114.16 گفت روبه: آن طلسم  سحر بود	كه تو را در چشم، آن شیری نمود
114.17 ور نه من از تو به تن مسكین ترم	چون شب و روز اندر آنجا میچرم ؟
114.18 گر نه  ز آن گونه طلسمی ساختی	هر شكم خواری بدانجا تاختی 
114.19 یك جهان  بینوا پر پیل و ارج	بی طلسمی كی بماندی سبز مرج ؟
114.20 من تو را خود خواستم گفتن به درس	كاینچنین شکلی اگر بینی، مترس 
114.21 لیك رفت از یاد، علم آموزیت	كه بدم مستغرق  دل سوزیت 
114.22 دیدمت در جوع  كلب و بی نوا	می شتابیدم كه آئی تا دوا
114.23 ور نه با تو گفتمی شرح  طلسم	كآن خیالی می نماید، نیست جسم
114.24 * شد فراموش آنکه گویم مر تو را	حال  آن شکل  مهیب دلربا 

115. جواب گفتن  خر روباه را
115.1 گفت خر: رو هین ز پیشم، ای عدو	تا نبینم روی تو، ای زشت رو
115.2 آن خدائی كه تو را بد بخت كرد	روی زشتت را كریه و سخت كرد
115.3 با كدامین روی میآئی به من ؟	این چنین سغری ندارد كرگدن 
115.4 رفته ای در خون و جانم آشكار	كه "تو را من رهبرم در مرغزار"
115.5 تا بدیدم روی عزرائیل را	باز آوردی فن و تسویل را
115.6 گر چه من ننگ خرانم  یا خرم	جان ورم، جان دارم، این را كی خرم؟ 
115.7 آنچه من دیدم ز هول  بی امان	طفل دیدی، پیر گشتی در زمان 
115.8 بی دل و جان، از نهیب آن شكوه	سر نگون خود را در افکندم ز كوه 
115.9 بسته شد پایم در آن دم از نهیب	چون بدیدم آن عذاب بی حجیب 
115.10 عهد كردم با خدا: كای ذوالمنن	بر گشا زین بستگی تو پای من 
115.11 تا ننوشم وسوسۀ كس بعد از این	عهد كردم، نذر كردم، ای معین 
115.12 حق گشاده كرد آن دم، پای من	ز آن دعا و، زاری و، هیهای من 
115.13 ور نه اندر من رسیدی شیر  نر	چون بدی در زیر  پنجۀ شیر،  خر ؟
115.14 باز بفرستادت آن شیر عرین	سوی من، از مكر، ای بئس القرین 
115.15 حقّ  ذات پاك الله الصمد	كه بود به، مار  بد، از یار  بد
115.16 مار  بد  جانی ستاند از سلیم	یار  بد آرد سوی نار  مقیم 
115.17 * مار  بد زخم ار  زند بر جان زند	یار  بد بر جان و بر ایمان زند
115.18 از قرین، بی قول و گفت و گوی  او	خو بدزدد دل نهان از خوی  او
115.19 چونكه او افكند بر تو سایه را	دزدد آن بیمایه از تو مایه را
115.20 عقل  تو گر اژدهائی گشت  مست	یار  بد آنرا زمرّد دان كه هست 
115.21 دیدۀ عقلت بدو بیرون جهد	طعن اوت، اندر كف طاعون نهد
115.22 * در جهان نبود بتر از یار  بد	مین مرا عین الیقین گشتست خود

116. پاسخ دادن روباه خر را دیگر بار
116.1 گفت روبه: صاف ما را درد نیست	لیك، تخییلات  وهمی  خرد نیست 
116.2 این همه وهم  تو است، ای ساده دل	ور نه با تو، نه غشی دارم، نه غل 
116.3 از خیال  زشت خود منگر به من	بر محبّان، از چه داری سوء ظن ؟
116.4 ظنّ  نیكو بر  بر اخوان  صفا	گر چه آید ظاهر از ایشان جفا
116.5 این خیال و وهم بد چون شد پدید	صد هزاران یار را از هم برید
116.6 مشفقی گر كرد جور و امتحان	عقل می باید كه نبود بد گمان 
116.7 خاصه من بد رگ نبودم، زشت قسم	آنچه دیدی بد نبد، بود آن طلسم 
116.8 ور بدی بد آن سگالش قدر را	عفو فرمایند از یاران خطا
116.9 عالم  وهم و خیال و طبع و بیم	هست رهرو را  یكی سدّ عظیم 
116.10 نقشهای این خیال  نقش بند	چون خلیلی را كه  كه بد، شد گزند
116.11 گفت: هذا ربّی، ابراهیم  راد	چونكه اندر عالم  وهم اوفتاد
116.12 ذكر  كوكب را چنین تأویل گفت	آن كسی كه گوهر  تأویل سفت 
116.13 عالم  وهم و خیال و چشم بند	آنچنان  كه را ز جای خویش  كند
116.14 تا كه "هذا ربّی" آمد قال  او	خربط و خر را چه باشد حال  او ؟
116.15 غرق گشته عقلهای چون جبال	در بحار  وهم و گرداب خیال 
116.16 * عقل  ثابت تر ز  که را وهم بین	گرچه فرمودست گفتن آن امین
116.17 كوهها را هست زین طوفان فضوح	كو امانی جز كه در كشتی نوح ؟
116.18 زین خیال  ره زن  راه یقین	گشت هفتاد و دو ملت  اهل  دین 
116.19 مرد ایقان رست از وهم و خیال	موی ابرو را نمیگوید هلال 
116.20 و آنكه را نور  عمر نبود سند	موی ابروی كژی  راهش زند
116.21 صد هزاران كشتی با هول و سهم	تخته تخته گشته در دریای وهم 
116.22 كمترین  فرعون  چیست  فیلسوف	ماه او در برج وهمی در خسوف 
116.23 كس نداند  روسبی زن كیست آن	وآنكه داند نبودش بر خود گمان 
116.24 چون تو را وهم  تو دارد خیره سر	از چه  گردی گرد وهم  آن دگر
116.25 عاجزم من از منیّ  خویشتن	چه نشینی  پر منی  تو پیش  من ؟
116.26 از من و ما هر که این در میزند	عاشق خویش است و بر لا می تند
116.27 بی من و مائی  همی جویم به جان	تا شوم من گوی آن خوش صولجان 
116.28 هر كه بی من شد، همه من ها در اوست	یار جمله شد  چو خود را نیست دوست 
116.29 آینه بی نقش شد  یابد بها	زانكه شد حاكی  ز جملۀ نقشها

117. حكایت شیخ محمد سر رزی غزنوی قدس الله سرّه و ریاضت او که هر شب افطار ببرگ رز میکرد جهت ذلّ نفس خود
117.1 زاهدی، در غزنی، از دانش مزی	بد محمد نام و، كنیت سر رزی 
117.2 بود افطارش سر  رز هر شبی	هفت سال او دایم اندر مطلبی 
117.3 بس عجائب دید از شاه وجود	لیك مقصودش جمال  شاه بود
117.4 بر سر  كه رفت آن  از خویش سیر	گفت: بنما، یا فتادم من به زیر
117.5 گفت: نامد نوبت آن مكرمت	ور فرو افتی نمیری، نكشمت 
117.6 او فرو افكند خود را از  وداد	در میان عمق آبی اوفتاد
117.7 چون نمرد از نكس آن جان سیر مرد	از فراق مرگ  بر خود نوحه كرد
117.8 كاین حیات او را چو مرگی مینمود	كار پیشش باژگونه گشته بود
117.9 موت را از غیب میكرد او كدی	"ان فی موتی حیاتی" میزدی 
117.10 موت را چون زندگی قابل شده	با هلاك جان  خود  یكدل شده 
117.11 سیف و خنجر، چون علی، ریحان  او	نرگس و نسرین عدوی جان  او
117.12 بانگ آمد: رو  ز صحرا سوی شهر	طرفه بانگی از ورای سرّ  و جهر
117.13 گفت: ای دانای رازم مو به مو	چه كنم در شهر از خدمت ؟  بگو
117.14 گفت: خدمت آنكه بهر ذلّ نفس	خویش را سازی تو چون عباس دبس 
117.15 مدتی از اغنیا  زر می ستان	پس به درویشان  مسكین میرسان 
117.16 خدمتت این است، تا یك چند گاه	گفت: سمعا  طاعة  ای جان پناه 
117.17 بس سؤال و بس جواب و ماجرا	بد میان زاهد و ربّ الوری 
117.18 كه زمین و آسمان پر نور شد	در مقالات آن همه مذكور شد
117.19 لیك كوته كردم آن گفتار را	تا ننوشد هر خسی اسرار را

118. آمدن شیخ بعد از چندین سال از بیابان به شهر غزنین و زنبیل گردانیدن او به اشارت غیبی و تفرقه كردن آنچه جمع آید بر فقرا. هر كه را جان ز عز لبیك است --- نامه بر نامه، پیك بر پیك است. چنانكه روزن خانه باز باشد آفتاب و ماهتاب و باران و نامه و غیره منقطع نباشد
118.1 رو به شهر آورد آن فرمان پذیر	شهر غزنین گشت از رویش منیر
118.2 از فرح  خلقی به استقبال رفت	او در آمد از ره دزدیده  تفت 
118.3 جمله اعیان و مهان برخاستند	قصرها از بهر  او آراستند
118.4 گفت: من از خود نمائی نامدم	جز به خواری و گدائی نامدم 
118.5 نیستم در عزم  قال و قیل من	در به در گردم  به كف زنبیل  من 
118.6 بنده فرمانم كه امر است از خدا	كه گدا باشم، گدا باشم، گدا
118.7 در گدائی لفظ نادر ناورم	جز طریق  نر گدایان نسپرم 
118.8 تا شوم غرق  مذلت من تمام	تا سقطها بشنوم از خاص و عام 
118.9 امر حق جان است و، من آن را تبع	او طمع فرمود ذلّ من  قنع 
118.10 چون طمع خواهد ز من سلطان  دین	خاك بر فرق  قناعت بعد از این 
118.11 او مذلت خواست، كی عزت تنم ؟	او گدائی خواست، كی میری كنم ؟
118.12 بعد از این كدیه و مذلت  جان  من	بیست عباس اند در انبان  من 
118.13 شیخ در میگشت و زنبیلی به دست	"شی ء لله" خواجه، توفیقیت هست ؟
118.14 برتر از كرسی و عرش اسرار  او	شی ء لله، شی ء لله، كار  او
118.15 انبیا هر یك همین فن میزنند	خلق  مفلس كدیه ایشان میكنند
118.16 أقْرضوا الله، أقْرضوا الله، میزنند	باژگون بر "انصروا الله" می تنند
118.17 دربدر این شیخ می آرد نیاز	بر فلك، صد در، برای شیخ  باز
118.18 كان گدائی که به جدّ میكرد او	بهر  یزدان بود، نی بهر  گلو
118.19 ور بكردی نیز از بهر  گلو	آن گلو از نور  حق دارد غلو
118.20 در حق  او خورد، نان و شهد و شیر	به ز چله، وز سه روزۀ صد فقیر
118.21 نور می نوشد، مگو نان میخورد	لاله میكارد، به صورت میچرد
118.22 چون شراری  كاو خورد روغن ز شمع	نور افزاید ز خوردش بهر  جمع 
118.23 نان خوری را گفت حق: لا تسرفوا	نور خوردن را نگفته ست "اكتفوا"
118.24 آن گلوی ابتلا بد وآن کلوا	فارغ از اسراف و، ایمن از غلو
118.25 امر و فرمان بود، نی حرص و طمع	آن چنان جان، حرص را نبود تبع 
118.26 گر بگوید كیمیا، مس را بده	تو به من، خود را طمع نبود فره 
118.27 * آن گدائی  که بجدّ میکرد او	بود از آثار حکمتهای هو
118.28 گنجهای خاك تا هفتم طبق	عرضه كرده بود پیش  شیخ  حق 
118.29 شیخ گفتا: خالقا، من عاشقم	ور بجویم غیر  تو، من فاسقم 
118.30 هشت جنت گر در آرم در نظر	ور كنم خدمت من از خوف سقر
118.31 مؤمنی باشم سلامت جوی  من	زانكه این هر دو بود  حظ ّ بدن 
118.32 عاشقی، كز عشق  یزدان خورد قوت	صد بدن پیشش نیرزد ترّه توت 
118.33 وین بدن كه دارد آن شیخ فطن	چیز دیگر گوی و، كم خوانش بدن 
118.34 عاشق عشق  خدا، وآنگاه مزد ؟	جبرئیل  موتمن، وآنگاه دزد ؟
118.35 عاشق  آن لیلی كور و كبود	ملك عالم پیش او یك ترّه بود
118.36 نزد او یكسان شده بد خاك و زر	زر چه باشد؟ كه نبد جان را خطر
118.37 شیر و گرگ و دد از او واقف شده	همچو خویشان گرد او جمع آمده 
118.38 كاین شدست از خوی حیوان  پاك  پاك	پر ز عشق و لحم و شحمش زهرناك 
118.39 زهر  دد باشد شكر ریز  خرد	زانكه نیك نیك باشد ضد بد
118.40 لحم عاشق را نیارد خورد دد	عشق معروف است پیش  نیك و بد
118.41 ور خورد خود فی المثل دام و ددش	زهر گردد لحم عاشق، بكشدش 
118.42 هر چه جز عشق است شد مأكول عشق	دو جهان یك دانه پیش  نول عشق 
118.43 دانه ای، مر مرغ را هرگز خورد ؟	كاهدان مر اسب را هرگز چرد ؟
118.44 بندگی كن تا شوی عاشق  لعلّ	بندگی كسب است، آید در عمل 
118.45 بنده، آزادی طمع دارد ز جد	عاشق آزادی نخواهد تا ابد
118.46 بنده، دایم خلعت و ادرار جوست	خلعت عاشق، همه دیدار  اوست 
118.47 در نگنجد عشق در گفت و شنید	عشق دریائیست، قعرش ناپدید
118.48 قطره های بحر را نتوان شمرد	هفت دریا پیش آن بحر است خرد
118.49 این سخن پایان ندارد، ای فلان	باز رو در قصۀ شیخ  زمان 

119. در معنی لولاك لما خلقت الافلاك
119.1 شد چنین شیخی گدای كو به كو	عشق آمد لا ابالی، اتقوا
119.2 عشق جوشد بحر را مانند دیگ	عشق ساید كوه را مانند ریگ 
119.3 عشق بشكافد فلك را صد شكاف	عشق لرزاند زمین را از گزاف 
119.4 با محمد بود عشق  پاك  جفت	بهر عشق  او خدا "لولاك" گفت 
119.5 منتهی در عشق، او چون بود فرد	پس مر او را ز انبیا تخصیص كرد
119.6 گر نبودی بهر عشق  پاك را	كی وجودی دادمی افلاك را ؟
119.7 من بدان افراشتم چرخ  سنی	تا علوّ عشق را فهمی كنی 
119.8 منفعتهای دگر آید ز چرخ	آن چو بیضه تابع آید، این چو فرخ 
119.9 خاك را من خوار كردم یك سری	تا ز ذلّ عاشقان بوئی بری 
119.10 خاك را دادیم سبزی و نوی	تا ز تبدیل  فقیر آگه شوی 
119.11 با تو گویند این جبال  راسیات	وصف حال عاشقان  اندر ثبات 
119.12 گر چه آن معنیست، و این نقش، ای پسر	تا به فهم تو شود نزدیك تر
119.13 غصه را با خار تشبیهی كنند	آن نباشد، لیك تنبیهی كنند
119.14 آن دل  قاسی كه سنگش خواندند	نامناسب بد، مثالی راندند
119.15 در تصور در نیاید عین  آن	عیب بر تصویر نه، نفیش مدان 

120. رفتن آن شیخ به خانۀ امیری بهر كدیه روزی چهار بار با زنبیل به اشارت غیبی، و عتاب كردن امیر او را بدان وقاحت، و عذر آوردن شیخ امیر را
120.1 شیخ روزی چار كرّت  چون فقیر	بهر كدیه رفت در قصر  امیر
120.2 در  كفـش زنبیل و "شی ء لله" زنان	خالق  جان می بجوید تای نان 
120.3 نعلهای باژگونه ست، ای پسر	عقل  كلی را كند هم خیره سر
120.4 چون امیرش دید، گفتش: ای وقیح	گویمت چیزی، منه نامم شحیح 
120.5 * ای خس  بی شرم، چند این جست و جو؟	تا کی و تا چند با رزق  دو تو ؟
120.6 این چه سغریّ و، چه روی است و، چه كار؟	كه به روزی اندر آئی چار بار
120.7 كیست اینجا، شیخ، اندر بند تو ؟	من ندیدم نر گدا مانند تو
120.8 حرمت و آب گدایان برده ای	این چه عباسی زشت آورده ای ؟ 
120.9 غاشیه بر دوش تو عباس  دبس	هیچ ملحد را مباد این نفس  نحس 
120.10 گفت: امیرا، بنده فرمانم، خموش	ز آتشم آگه نه ای، چندین مجوش 
120.11 بهر  نان در خویش حرص ار دیدمی	اشكم نان خواره را بدریدمی 
120.12 هفت سال، از سوز  عشق  جسم پز	در بیابان خورده ام من برگ رز
120.13 تا ز برگ خشك و تازه خوردنم	سبز گشته بود این رنگ تنم 
120.14 تا تو باشی در حجاب بوالبشر	سرسری در عاشقان كمتر نگر
120.15 زیركان كه موی را بشكافتند	علم  هیئت را به جان دریافتند
120.16 علم  نیرنجات و سحر و فلسفه	گر چه نشناسند حقّ المعرفه 
120.17 لیك كوشیدند تا امكان  خود	بر گذشتند از همه اقران  خود
120.18 عشق، غیرت كرد و خود را در كشید	شد چنین خورشید ز یشان ناپدید
120.19 نور چشمی كه به روز استاره دید	آفتابی چون از او رو در كشید ؟
120.20 زین گذر كن، پند من بپذیر هین	عاشقان را تو به چشم  عشق بین 
120.21 وقت  نازك گشته و جان در رصد	با تو نتوان گفت ایندم عذر خود
120.22 فهم كن، موقوف آن گفتن مباش	سینه های عاشقان كمتر خراش 
120.23 نی، گمانی برده ای تو زین نشاط	حزم را مگذار و میكن احتیاط
120.24 واجب است و، جایز است و، مستحیل	این وسط را گیر در حزم، ای دخیل 

121. گریان شدن امیر از نصیحت شیخ و عكس  صدق  او بر وی زدن و ایثار كردن مخزن بعد از گستاخی و استعصام شیخ و قبول ناكردن و گفتن كه من بی اشارتی نیارم تصرف كردن
121.1 این بگفت و، گریه در شد های های	اشك، غلطان بر رخ او، جای جای 
121.2 صدق او هم بر ضمیر  میر زد	عشق هر دم طرفه دیگی می پزد
121.3 صدق عاشق، بر جمادی می تند	چه عجب گر بر دل  دانا زند ؟
121.4 صدق  موسی، بر عصا و كوه زد	بلكه بر دریای پر اشكوه زد
121.5 * صدق  احمد بر جمال  ماه زد	بلكه بر خورشید رخشان  راه زد
121.6 رو به رو آورده هر دو در نفیر	گشته گریان، هم امیر و هم فقیر
121.7 ساعتی بسیار چون بگریستند	گفت میر او را كه: خیز ای ارجمند
121.8 هر چه خواهی از خزانه بر گزین	گر چه استحقاق داری صد چنین 
121.9 خانه آن توست، هر چت میل هست	بر گزین، خود هر دو عالم اندك است 
121.10 گفت: دستوری ندادندم چنین	كه به دست خویش چیزی بر گزین 
121.11 من ز خود نتوانم این كردن فضول	كه كنم من این دخیلانه دخول 
121.12 این بهانه كرد و مهره در ربود	مانع آن بد كه عطا صادق نبود
121.13 گرچه صادق بود و، بی غل بود و خشم	شیخ را هر صدق می نامد به چشم 
121.14 گفت: فرمانم چنین داده ست اله	كه گدایانه برو چیزی بخواه
121.15 * ما گدایانه از این در خواستیم	ورنه از اموال بی پرواستیم 

122. اشارت آمدن از غیب به شیخ، كه این دو سال به فرمان ما بستدی و دادی، بعد از این بده و مستان. دست در زیر حصیر میكن كه آن را چون انبان ابو هریره گردانیم، که هر چه خواهی بیابی عالمیان را یقین شود كه ورای این  عالمی است كه خاك به كف بگیری زر شود، مرده در آن آید، زنده شود، نحس اكبر در آن آید، سعد اكبر شود، كفر ایمان شود، زهر تریاق گردد، نه داخل این عالم است نه خارج، نه فوق و نه تحت، نه متصل نه منفصل، بی چون و چگونه، و هر لحظه او را هزار اثر و نمونه، چنانكه صنعت دست با  دست، و غمزۀ چشم با چشم و فصاحت زبان با زبان، نه داخل است و نه خارج، و نه متصل و نه منفصل، و العاقل یكفیه الاشاره
122.1 تا دو سال این كار كرد آن مرد كار	بعد از آن  امر آمدش از كردگار
122.2 بعد از این  میده، ولی از كس مخواه	ما بدادیمت ز غیب این دستگاه 
122.3 هر كه خواهد از تو، از یك تا هزار	دست در زیر حصیرت كن بر آر
122.4 هین، ز گنج  رحمت بی مرّ  بده	در كف تو، خاك گردد زر، بده 
122.5 هر چه خواهندت بده، مندیش از آن	داد یزدان را تو بیش از بیش دان 
122.6 در عطای ما  نه تحسیر و نه كم	نه پشیمانی، نه حسرت، زین كرم 
122.7 دست، زیر بوریا  كن، ای سند	از برای روی پوش  چشم  بد
122.8 پس ز زیر بوریا پر كن تو مشت	ده به دست سائل  اشكسته پشت 
122.9 بعد از این از اجر  ناممنون بده	هر كه خواهد گوهر  مكنون  بده 
122.10 رو "ید الله فوْق أیدیهمْ " تو باش	همچو دست حق، گزافه رزق پاش 
122.11 وام داران را ز عهده  وا رهان	همچو باران سبز كن فرش  جهان 
122.12 بود یك سال دگر كارش همین	كه بدادی زر  ز كیسۀ ربّ  دین 
122.13 زر شدی خاك سیه اندر كفش	حاتم طائی، گدائی در صفش 

123. دانستن شیخ ضمیر سائلان را بی گفتن و دانستن  قدر وام  وام داران بی گفتن، كه نشان ایشان باشد كه اخرج بصفاتی الی خلقی فمن یراک فقد رآنی
123.1 حاجت خود گر نگفتی آن فقیر	او بدادی و بدانستی ضمیر
123.2 * پیش او، روشن ضمیر  هر کسی	از فقیر و، وام دار و مفلسی
123.3 هر چه در دل داشتی آن پشت خم	قدر  آن دادی، نه بسیار و نه كم 
123.4 پس بگفتندش: چه دانستی كه او	این قدر اندیشه دارد؟ ای عمو
123.5 او بگفتی: خانۀ دل خلوت است	خالی از كدیه، مثال  جنت است 
123.6 اندر آن جز عشق  یزدان  كار نیست	جز خیال  وصل  او  دیار نیست 
123.7 خانه را من روفتم از نیك و بد	خانه ام پر گشت از عشق  احد
123.8 هر چه بینم اندر او  غیر خدا	آن  من نبود، بود عكس  گدا
123.9 گر در آبی، نخل یا عرجون نمود	جز ز عكس نخلۀ بیرون نبود
123.10 در تگ آب ار ببینی صورتی	عكس بیرون باشد آن نقش، ای فتی 
123.11 لیك تا آب از قذر خالی شدن	تنقیه شرط است  در جوی بدن 
123.12 تا نماند تیرگی و خس در او	تا امین گردد، نماید عكس  رو
123.13 جز گل آبه در تنت كو؟ ای مقلّ	آب صافی كن ز گل، ای خصم  دل 
123.14 تو بر آنی هر دمی، كز خواب و خور	خاك ریزی اندر این جو بیشتر

124. سبب دانستن ضمیرهای خلق
124.1 چون درون  آب از آنها خالی است	عكس روها از برون در آب جست 
124.2 * پس مصفا کن درون  خویش را	تا بدانی سرّ هر درویش را
124.3 پس تو را باطن مصفا ناشده	خانه پر از دیو و نسناس و دده 
124.4 ای خر، از استیزه مانده در خری	كی ز ارواح مسیحا بو بری ؟
124.5 كی شناسی گر خیالی سر كند ؟	كز كدامین مكمنی سر برزند ؟ 
124.6 چون خلالی می شود در زهد تن	تا خیالات از درونه روفتن 
124.7 * این خیال کج بروب از اندرون	تا نگرداند تو را ز اهل برون

125. غالب شدن مكر روباه و زبون شدن خر از حرص
125.1 خر بسی كوشید و او را دفع گفت	لیك جوع الكلب با خر بود جفت 
125.2 غالب آمد حرص و صبرش، شد ضعیف	بس گلوها كه برد عشق  رغیف 
125.3 ز آن رسولی كش حقایق داد دست	"كاد فقر ان یكون كفر" آمدست 
125.4 گشته بود آن خر مجاعت را اسیر	گفت: اگر مكر است یكره مرده گیر
125.5 زین عذاب جوع، باری وا رهم	گر حیات این است، من مرده  به ام 
125.6 گر خر اول توبه و سوگند خورد	عاقبت هم از خری خبطی بكرد
125.7 حرص، كور و احمق و نادان كند	مرگ را بر احمقان آسان كند
125.8 هست آسان مرگ بر جان  خران	كه ندارند آب جان  جاودان 
125.9 چون ندارد جان  جاویدان شقیست	جرأت او بر اجل، از احمقیست 
125.10 جهد كن تا جان مخلد گرددت	تا به روز مرگ  برگی باشدت 
125.11 اعتمادش نیز بر رازق نبود	كه بر افشاند بر او از غیب جود
125.12 تا كنونش، فضل، بی روزی نداشت	گر چه گه گه بر تنش جوعی گماشت 
125.13 گر نباشد جوع، صد رنج  دگر	از پی هیضه بر آرد از تو سر

126. در فضیلت جوع و احتما
126.1 * رنج  جوع اولی بود خود ز آن علل	هم به لطف و، هم به خفت، هم عمل 
126.2 رنج  جوع، از رنجها پاكیزه تر	خاصه در جوع است  صد نفع و هنر
126.3 جوع خود سلطان داروهاست هین	جوع در جان نه، چنین خوارش مبین 
126.4 * جوع نور چشم باشد در بصر	جوع باشد قابلیت در نظر
126.5 جمله ناخوش، از مجاعت خوش شود	جمله خوشها بی مجاعتهاست رد 

127. تمثیل در صبر و قناعت
127.1 آن یكی میخورد نان  فخفره	گفت سائل: چون بدین داری شره ؟ 
127.2 گفت: جوع از صبر چون دو تا شود	نان  جو در پیش من حلوا شود
127.3 پس توانم كه همه حلوا خورم	چون كنم صبری، صبورم لا جرم 
127.4 خود نباشد جوع  هر كس را زبون	كاین علف زاریست، ز اندازه برون 
127.5 جوع، مر خاصان حق را داده اند	تا شوند از جوع  شیر  زورمند
127.6 جوع هر جلف گدا را كی دهند ؟	چون علف كم نیست، پیش او نهند
127.7 كه بخور تو هم بدین ارزانئی	تو نه ای مرغاب، مرغ  نانئی 
127.8 * نبود اندر سر تو را جز فکر  نان	ناید اندر خاطرت جز ذکر  آن
127.9 * بعد چندین سال حاصل چیستت؟	جوع  مردن، به بود زین زیستت

128. حكایت مریدی كه شیخ از حرص و ضمیر او آگاه شد و او را نصیحت كرد بر زبان و در ضمن نصیحت قوت توّكل بخشیدش، به امر حق
128.1 شیخ می شد با مریدی، بی درنگ	سوی شهری، نان در آنجا بود  تنگ 
128.2 ترس  جوع و قحط، در جان  مرید	هر دمی میگشت از غفلت مزید
128.3 شیخ واقب بود وآگاه از ضمیر	گفت او را: چند باشی در زحیر ؟
128.4 از برای غصۀ نان سوختی	دیدۀ صبر و توكل دوختی 
128.5 تو نه ای ز آن نازنینان عزیز	كه تو را دارند بی جوز و مویز
128.6 جوع، رزق  جان  خاصان  خداست	كی زبون  همچو تو گیج  گداست ؟
128.7 باش فارغ، تو از آنها نیستی	كاندر این مطبخ تو بی نان بیستی 
128.8 كاسه بر كاسه ست و، خوان بر خوان مدام	از برای این شكم خواران  عام 
128.9 چون بمیری، میدود نان پیش پیش	كای ز بیم  بی نوائی  كشته خویش 
128.10 تو برفتی، ماند نان، بر خیز گیر	ای بكشته خویش را اندر زحیر
128.11 * بر سر هر لقمه بنوشته عیان	کز فلان بن، فلان بن، فلان
128.12 هین توكل كن، ملرزان پا و دست	رزق  تو، بر تو، ز تو عاشق تر است 
128.13 عاشق است و میزند او مول مول	کاو ز بی صبریت داند، ای فضول 
128.14 گر تو را صبری بدی، رزق آمدی	خویش را، چون عاشقان، بر تو زدی 
128.15 این تب و لرزه  ز خوف جوع چیست ؟	در توكل  سیر میتانید زیست 

129. حكایت آن گاو حریص كه هر روزه صحرا را پر علف بیند و بچرد تا فربه شود، و تا فردا از غم روزی لاغر گردد، و سالهاست که او همچنین می بیند و اعتماد نمی کند
129.1 یك جزیره هست سبز اندر جهان	اندر او گاوی است  تنها، خوش دهان 
129.2 جمله صحرا را چرد او تا به شب	تا شود زفت و عظیم و منتجب 
129.3 شب ز اندیشه، كه فردا چه خورم ؟	گردد او چون تار  مو، لاغر ز غم 
129.4 چون بر آید صبح، بیند سبز دشت	تا میان رسته، قصیل سبز كشت 
129.5 اندر افتد گاو با جوع البقر	تا به شب آن را چرد او سر به سر
129.6 تا که زفت و فربه و لمتر شود	آن تنش از پیه و قوّت پر شود
129.7 باز شب اندر تب افتد از فزع	تا شود لاغر ز خوف منتجع 
129.8 كه چه خواهم خورد فردا وقت خور ؟	سالها این است كار این بقر
129.9 هیچ نندیشد كه چندین سال  من	میخورم زین سبزه زار و زین چمن 
129.10 هیچ روزی كم نیامد روزی ام	چیست این ترس و غم و دل سوزی ام ؟
129.11 باز، چون شب میشود، آن گاو  زفت	میشود لاغر، كه آوه، رزق رفت 
129.12 نفس، آن گاو است و، آن دشت، این جهان	كه همی لاغر شود از خوف نان 
129.13 كه چه خواهم خورد مستقبل؟ عجب!	لوت، فردا از كجا سازم طلب ؟
129.14 سالها خوردی و، كم نامد ز خور	ترك مستقبل كن و، ماضی نگر
129.15 لوت و پوت خورده را هم یاد آر	منگر اندر غابر و، كم باش زار
129.16 * قصۀ این گاو را یکسوی نه	زان خر و زان شیر  نر پیغام ده

130. صید كردن شیر آن خر را، و تشنه شدن شیر از كوشش، رفت به چشمه تا آب خورد، تا باز آمدن شیر جگربند و دل و جگر نیافت، از روبه پرسید كه: كو دل و جگر؟ روبه گفت: اگر او را دل و جگر بودی آنچنان سیاستی دیده بود آن روز، و به هزار حیله جان برده، كی بر تو باز آمدی؟ لوْ كنّا نسْمع أوْ نعْقل ما كنّا فی أصْحاب السّعیر
130.1 برد خر را روبهك تا پیش  شیر	پاره پاره كردش آن شیر  دلیر
130.2 تشنه شد از كوشش  آن سلطان  دد	رفت سوی چشمه تا آبی خورد
130.3 روبهك خورد آن جگر بند و دلش	آن زمان، چون فرصتی شد حاصلش 
130.4 شیر چون وا گشت از چشمه به خور	جست دل از خر، نه دل بد، نه جگر
130.5 گفت روبه را: جگر كو؟ دل چه شد؟	كه نباشد جانور را زین دو بد
130.6 گفت: اگر بودی ورا دل یا جگر	كی بدینجا آمدی بار  دگر ؟
130.7 آن قیامت دیده و، آن رستخیز	و آن ز كوه افتادن از هول  گریز
130.8 گر جگر بودی و را، یا دل بدی	بار دیگر كی بدینجا آمدی ؟
130.9 چون ندارد نور  دل، دل نیست آن	چون نباشد روح، جز گل نیست آن 
130.10 آن زجاجی كاو ندارد نور  جان	بول و قاروره ست، قندیلش مخوان 
130.11 نور  مصباح است داد ذو الجلال	صنعت خلق است آن شیشۀ سفال 
130.12 لا جرم در ظرف باشد اعتداد	در لهب ها نبود الا اتحاد
130.13 نور  شش قندیل چون آمیختند	نیست اندر نورشان اعداد و چند
130.14 آن جهود، از ظرفها مشرك شدست	نور دید آن مؤمن و مدرك شدست 
130.15 * چون نظر بر روح افتد مرد را	پس یکی بیند خلیل و مصطفی
130.16 چون نظر بر ظرف افتد، روح را	پس دو بیند شیث را و نوح را
130.17 * چونكه آبش هست جو خود آن بود	آدمی آن است، كاو را جان بود
130.18 این نه مردانند، اینها صورتند	مردۀ نانند و، كشتۀ شهوتند

131. حكایت آن راهب كه بروز روشن با شمع در طلب آدمی میگشت
131.1 آن یكی با شمع بر می گشت روز	گرد هر بازار، دلش پر عشق و سوز
131.2 بوالفضولی گفت او را: كای فلان	هین چه میجویی به پیش هر دكان ؟ 
131.3 هین چه میجوئی تو هر سو با چراغ ؟	در میان روز  روشن چیست لاغ ؟
131.4 گفت: میجویم به هر سو آدمی	كه بود حیّ از حیات آن دمی 
131.5 * گفت من جویای انسان گشته ام	می نیابم هیچ و حیران گشته ام
131.6 هست مردی؟ گفت: این بازار پر	مردمانند آخر، ای دانای حر
131.7 گفت: خواهم مرد بر جادۀ دو ره	در ره خشم و به هنگام شره 
131.8 وقت خشم و وقت شهوت، مرد كو ؟	طالب مردی دوانم، كو به كو
131.9 كو در این دو حال مردی در جهان ؟	تا فدای او كنم امروز جان 
131.10 گفت: نادر چیز میجویی، ولیك	غافل از حكم  خدائی، نیک نیك 
131.11 ناظر فرعی، ز اصلی بی خبر	فرع مائیم، اصل احكام  قدر
131.12 چرخ  گردان را قضا گمره كند	صد عطارد را قضا ابله كند
131.13 تنگ گرداند جهان  چاره را	آب گرداند حدید و خاره را
131.14 ای قراری داده ره را  گام  گام	خام  خامی، خام  خامی، خام  خام 
131.15 چون بدیدی گردش  سنگ آسیا	آب جو را هم ببین آخر، بیا
131.16 خاك را دیدی بر آمد در هوا	در میان  خاك، بنگر باد را
131.17 دیگهای فكر میبینی به جوش	اندر آتش هم نظر میكن به هوش 
131.18 گفت حق ایوب را در مكرمت	من به هر موئیت صبری دادمت 
131.19 هین به صبر خود مكن چندین نظر	صبر دیدی، صبر دادن را نگر
131.20 چند بینی گردش  دولاب را	سر برون كن، هم ببین میرآب را
131.21 تو همی گوئی كه: می بینم، ولیك	دید آن را بس علامتهاست نیك 
131.22 گردش  كف را چو دیدی مختصر	حیرتت باید، به دریا در نگر
131.23 آنكه كف را دید، سر گویان بود	وانكه دریا دید، او حیران بود
131.24 آنكه كف را دید، نیتها كند	وانكه دریا دید، دل دریا كند
131.25 آنكه كف را دید، باشد در شمار	وانكه دریا دید، شد بی اختیار
131.26 آنكه كف را دید، در گردش بود	وانكه دریا دید، او بی غش بود
131.27 * آنکه کف را دید، پیکارش کند	وانکه دریا دید، بر دارش کند
131.28 * آنکه کف را دید، گردد مست او	وانکه دریا دید، باشد غرق  هو
131.29 * آنکه کف را دید، آید در سخن	وانکه دریا دید، شد بی ما و من
131.30 * آنکه کف را دید، پالوده شود	وانکه دریا دید، آسوده شود

132. دعوت كردن مسلمانی مغی را به دین اسلام و جواب گفتن او
132.1 مر مغی را گفت مردی: كای فلان	هین مسلمان شو، بباش از مومنان 
132.2 گفت: اگر خواهد خدا مومن شوم	ور فزاید فضل هم موقن شوم 
132.3 گفت: میخواهد خدا ایمان  تو	تا رهد از دست دوزخ جان  تو
132.4 لیك نفس  نحس و آن شیطان  زشت	میكشندت سوی كفران و كنشت 
132.5 گفت: ای منصف، چو ایشان غالبند	یار آن باشم كه باشد زورمند
132.6 یار او خواهم بدن  كاو غالب است	آن طرف افتم  كه غالب جاذب است 
132.7 چون خدا میخواست از من صدق  زفت	خواستش چه سود؟ چون پیشش نرفت 
132.8 نفس و شیطان خواهش خود پیش برد	و آن عنایت قهر گشت و خرد و مرد
132.9 تو یكی قصر و سرائی ساختی	اندر او صد نقش  خوش افراختی 
132.10 خواستی مسجد بود، آن جای خیر	دیگری آمد، مر آن را ساخت  دیر
132.11 یا، تو بافیدی یكی كرباس، تا	خوش بسازی بهر  پوشیدن  قبا
132.12 تو قبا میخواستی، خصم از نبرد	رغم تو، كرباس را  شلوار كرد
132.13 چارۀ كرباس چه بود جان من ؟	جز زبون  رای آن غالب شدن 
132.14 گر زبون شد، جرم آن كرباس چیست ؟	آنكه او مغلوب غالب نیست، كیست ؟
132.15 چون كسی ناخواه وی  بر وی براند	خار بن در ملك و خانۀ او نشاند
132.16 صاحب خانه بدین خواری بود	كه چنین بر وی خلافت میرود
132.17 هم خلق گردم، من ار تازه و نوم	چونكه یار  اینچنین خواری شوم 
132.18 چونكه خواه نفس آمد مستعان	تسخر آمد "ایش شاء الله كان" 
132.19 من اگر ننگ مغان، یا كافرم	آن  نیم  كه بر خدا این ظن برم 
132.20 كه كسی ناخواه او و رغم  او	گردد اندر ملكت او  حكم جو
132.21 ملكت او را فرو گیرد چنین	كه نیارد دم زدن  دم آفرین 
132.22 دفع او می خواهد و، می بایدش	دیو هر دم غصّه می افزایدش 
132.23 بندۀ این دیو می باید شدن	چونكه غالب اوست در هر انجمن 
132.24 تا مبادا كین كشد شیطان ز من	پس چه دستم گیرد آنجا ذوالمنن ؟
132.25 آنچه او خواهد  مراد او شود	از كه كار  من دگر نیكو شود ؟
132.26 حاش لله ایش شاء الله كان	حاكم آمد در مكان و لا مكان 
132.27 هیچ كس در ملك او، بی امر  او	در نیفزاید سر  یك تار  مو

133. در بیان مثل شیطان بر درگاه رحمان
133.1 ملك، ملك اوست، فرمان آن  او	كمترین سگ بر درش شیطان  او
133.2 تركمان را گر سگی باشد به در	بر درش بنهاده باشد رو و سر
133.3 كودكان  خانه دمّش میكشند	باشد اندر دست طفلان خوارمند
133.4 باز اگر بیگانه ای معبر كند	حمله بر وی، همچو شیر  نر كند
133.5 كه " أشدّاء علی الكفار" شد	با ولی  گل، با عدو چون خار شد
133.6 ز آب تتماجی كه دادش  تركمان	آنچنان وافی شدست و پاسبان 
133.7 پس سگ شیطان، كه حق  هستش كند	اندر او صد فكرت و حیلت تند
133.8 آب روها را غذای او كند	تا برد او  آبروی نیك و بد
133.9 آب تتماج است آب  روی عام	كه سگ شیطان از آن یابد طعام 
133.10 بر در  خر گاه قدرت جان او	چون نباشد حكم را قربان؟ بگو
133.11 گله گله، از مرید و  از مرید	چون سگ باسط  ذراعی بالوصید
133.12 بر در كهف الوهیت  چو سگ	ذرّه ذرّه، امر جو، بر جسته رگ 
133.13 ای سگ دیو، امتحان میكن كه تا	چون در این ره مینهد  این خلق  پا
133.14 حمله میكن، منع میكن، مینگر	تا كه باشد، ماده اندر صدق و، نر
133.15 پس، اعوذ از بهر چه باشد؟ چو سگ	گشته باشد از ترفع  تیز تگ 
133.16 این اعوذ آن است، كای  ترك خطا	بانگ بر زن بر سگت، ره برگشا
133.17 تا بیایم بر در  خرگاه تو	حاجتی خواهم ز جود و جاه تو
133.18 چونكه  ترك از سطوت سگ عاجز است	این اعوذ و این فغان  ناجایز است 
133.19 ترك هم گوید اعوذ از سگ، كه من	هم ز سگ درمانده ام  اندر وطن 
133.20 تو نمی یاری بدین در آمدن	من نمی آرم ز در بیرون شدن 
133.21 خاك اكنون بر سر  ترك و  قنق	كه یكی سگ هر دو را بندد  عنق 
133.22 حاش لله،  ترك بانگی بر زند	سگ چه باشد؟ شیر  نر  خون قی كند
133.23 ای كه خود را شیر  یزدان خوانده ای	سالها شد، با سگی درمانده ای 
133.24 چون كند آن سگ برای تو شكار ؟	چون شكار سگ شدستی آشكار

134. جواب گفتن مومن سنی، كافر جبری را در اثبات اختیار بنده و دلیل گفتن که: سنت راهی است كوفتۀ اقدام انبیا علیهم السلام و بر یمین آن راه به بیابان جبر كه خود را اختیار نبیند و امر و نهی را منكر شود و تاویل كند، از منكر شدن امر و نهی لازم آید انكار بهشت و دوزخ که بهشت جزای مطیعان است و دوزخ جزای مخالفان، و دیگر نگویم به چه انجامد كه العاقل یكفیه الاشاره، و بر یسار آن راه بیابان قدر است كه قدرت خالق را مغلوب قدرت خلق داند و از آن فسادها زاید كه آن مغ جبری بر شمرد
134.1 گفت مومن: بشنو ای جبری خطاب	آن  خود گفتی، نك آوردم جواب 
134.2 بازی خود کردی ای شطرنج باز	بازی خصمت ببین  پهن و دراز
134.3 نامۀ عذر خودت بر خواندی	نامۀ سنی بخوان، چه ماندی ؟
134.4 آنچه گفتی جبریانه در قضا	سرّ آن بشنو ز من  در ماجرا
134.5 اختیاری هست ما را در جهان	حس را منكر نتانی شد عیان 
134.6 * اختیار خود ببین جبری مشو	ره رها کردی، به ره آ، کج مرو
134.7 سنگ را هرگز نگوید كس: بیا	از كلوخی  كس كجا جوید وفا ؟
134.8 آدمی را كس نگوید: هین بپر	یا  بیا ای كور و در من درنگر
134.9 گفت یزدان: ما علی الاعمی حرج	كی نهد بر ما حرج  ربّ الفرج ؟
134.10 كس نگوید سنگ را: دیر آمدی	یا كه، چوبا، تو چرا بر من زدی ؟
134.11 این چنین واجستها  مجبور را	كس نگوید، یا زند معذور را
134.12 امر و نهی و خشم و تشریف و عتیب	نیست جز مختار را، ای پاك جیب 
134.13 اختیارت هست در ظلم و ستم	من از این شیطان و نفس این خواستم 
134.14 اختیار، اندر درونت ساكن است	تا ندید او یوسفی، كف را نخست 
134.15 اختیار و داعیه در نفس بود	روش دید، آنگه پر و بالی گشود
134.16 سگ بخفته، اختیارش گشته  گم	چون شكنبه دید، جنبانید دم 
134.17 اسب هم  حو حو كند، چون دید جو	چون ببیند گوشت، گربه كرد  مو
134.18 "دیدن" آمد جنبش آن اختیار	همچو نفخی ز آتش انگیزد شرار
134.19 پس بجنبد اختیارت چون بلیس	شد دلاله آردت پیغام  ویس 
134.20 چون كه مطلوبی بر این كس عرضه كرد	اختیار  خفته بگشاید نبرد
134.21 و آن فرشته  خیرها بر رغم  دیو	عرضه دارد، می كند در دل غریو
134.22 تا بجنبد اختیار  خیر  تو	زانكه پیش از عرضه خفتست این دو خو
134.23 پس فرشته و دیو گشته عرضه دار	بهر  تحریك عروق  اختیار
134.24 میشود ز الهامها و وسوسه	اختیار  خیر و شرت  ده كسه 
134.25 وقت تحلیل  نماز، ای با نمك	ز آن سلام آورد  باید  بر ملك 
134.26 كه ز الهام و دعای خوبشان	اختیار  این نمازم شد روان 
134.27 باز از بعد گنه لعنت كنی	بر بلیس ایرا كز اوئی منحنی 
134.28 این دو ضد عرضه كننده در سرار	در حجاب غیب آمد عرضه دار
134.29 چونكه پردۀ غیب بر خیزد ز پیش	تو ببینی روی دلالان خویش 
134.30 وز سخنشان واشناسی بی گزند	كان سخن گو در حجاب اینها بدند
134.31 دیو گوید: ای اسیر  طبع و تن	عرضه میكردم، نكردم زور  من 
134.32 و آن فرشته گویدت: من گفتمت	كه از این شادی  فزون گردد غمت 
134.33 آن فلان روزت، نگفتم من چنان ؟	كه از آن سوی است ره  سوی جنان 
134.34 ما محبّ  روح  جان افزای تو	ساجدان  و مخلص  بابای تو
134.35 این زمانت خدمتی هم میكنیم	سوی مخدومی صلایت میزنیم 
134.36 این  گره، بابات را بوده عدی	وز خطاب اسْجدوا  كرده  ابا
134.37 آن گرفتی، و آن  ما انداختی	حقّ  خدمتهای ما نشناختی 
134.38 این زمان، ما را و ایشان را عیان	در نگر، بشناس از لحن و بیان 
134.39 نیم شب چون بشنوی رازی ز دوست	چون سخن گوید، سحر دانی كه اوست 
134.40 ور دو كس در شب خبر آرد تو را	روز از گفتن شناسی هر دو را
134.41 بانگ شیر و، بانگ سگ شب در رسید	صورت هر دو ز تاری ناپدید
134.42 روز شد، چون باز در بانگ آمدند	پس شناسدشان ز بانگ  آن هوشمند
134.43 مخلص آنكه، دیو و روح  عرضه دار	هر دو هستند از تتمۀ اختیار
134.44 اختیاری هست در ما ناپدید	چون دو مطلب دید آید در مزید
134.45 اوستادان كودكان را میزنند	آن ادب سنگ سیه را كی كنند ؟
134.46 هیچ گوئی سنگ را: فردا بیا	ور نیائی، من دهم بد را سزا
134.47 هیچ عاقل مر كلوخی را زند ؟	هیچ با سنگی عتابی كس كند ؟
134.48 در خرد، جبر از قدر رسواتر است	زانكه جبری حس  خود را منكر است 
134.49 منكر حس نیست آن مرد قدر	فعل  حق، حسی نباشد، ای پسر
134.50 منكر فعل  خداوند جلیل	هست در انكار مدلول دلیل 
134.51 آن بگوید: دود هست و نار  نی	نور  شمعی، بی ز شمع  روشنی 
134.52 وین همی بیند معیّن نار را	نیست می گوید پی انكار را
134.53 دامنش سوزد، بگوید: نار نیست	جامه اش دوزد، بگوید: تار نیست 
134.54 پس تفسط آمد این دعویّ جبر	لا جرم بدتر بود زین رو ز گبر
134.55 گبر گوید: هست عالم، نیست ربّ	یا ربی گوید كه نبود مستحب 
134.56 این همی گوید: جهان خود نیست هیچ	هست سوفسطائی اندر پیچ پیچ 
134.57 جملۀ عالم مقر در اختیار	امر و نهی  این بیار و، آن میار
134.58 او همی گوید كه: امر و نهی لاست	اختیاری نیست، وین جمله خطاست 
134.59 حس را، حیوان مقر است، ای رفیق	لیك ادراك دلیل آمد دقیق 
134.60 زانكه محسوس است ما را اختیار	خوب میآید بر او تكلیف كار

135. در بیان آنکه درك وجدانی چون اختیار و اضطرار و خشم و اصطبار و سیری و ناهار به جای حسّ است كه زرد از سرخ بدان فرق كنند، و خرد از بزرگ و تلخ از شیرین، و مشك از سرگین، و درشت از نرم، به حسّ مس، و سرد از گرم، و سوزان از شیر گرم، و تر از خشك، و مسّ  دیوار از مسّ  درخت معلوم کند، پس منكر وجدان  منكر حسّ باشد و زیاده كه وجدان از حسّ ظاهر تر است، زیرا که حس را توان بستن و منع كردن از احساس و بستن راه و مدخل وجدانیات را ممكن نخواهد بود، و العاقل یكفیه الاشاره
135.1 درك وجدانی به جای حس بود	هر دو در یك جدول، ای عم، میرود
135.2 نغز می آید بر او كن یا مكن	امر و نهی و ماجراها و سخن 
135.3 اینكه، فردا این كنم، یا آن كنم	این دلیل اختیار است، ای صنم 
135.4 و آن پشیمانی كه خوردی ز آن بدی	ز اختیار خویش گشتی مهتدی 
135.5 جمله قرآن امر و نهی است و وعید	امر كردن سنگ مرمر را كه دید ؟
135.6 هیچ دانا، هیچ عاقل این كند ؟	با كلوخ و سنگ خشم و كین كند ؟
135.7 كه بگفتم كه چنین كن یا چنان	چون نكردید؟ ای موات و عاجزان 
135.8 عقل كی حكمی كند بر چوب و سنگ ؟	مرد چنگی چون زند بر نقش  چنگ ؟
135.9 كای غلام  بسته دست  اشكسته پا	نیزه بر گیر و بیا سوی وغا
135.10 خالقی كاو اختر و گردون كند	امر و نهی جاهلانه چون كند ؟
135.11 احتمال عجز بر حق راندی	جاهل و گیج و سفیهش خواندی 
135.12 عجز نبود در قدر، ور خود شود	جاهلی، از عاجزی بدتر بود
135.13 ترك میگوید  قنق را از كرم	بی سگ و بی دلق آ  سوی درم 
135.14 وز فلان سو اندر آ، هین با ادب	تا سگم بندد ز تو  دندان و لب 
135.15 تو بعكس آن  كنی، بر در روی	لا جرم  از زخم  سگ  خسته شوی 
135.16 آنچنان رو كه غلامان رفته اند	تا سگش گردد حلیم و مهرمند
135.17 تو سگی با خود بری یا روبهی	سگ بشورد از بن هر خرگهی 
135.18 غیر  حق را گر نباشد اختیار	خشم چون می آیدت بر  جرم دار ؟
135.19 چون همی خائی تو دندان بر عدو؟	چون همی بینی گناه و جرم از او ؟
135.20 گر ز سقف خانه چوبی بشكند	بر تو افتد، سخت مجروحت كند
135.21 هیچ خشمی آیدت بر چوب سقف ؟	هیچ اندر كین او باشی تو وقف ؟
135.22 كه چرا بر من زد و دستم شكست ؟	* یا چرا بر من فتاد و کرد پست
135.23 او عدوی جان و خصم  تن بدست	* قاصدا، در بند خون  من بدست 
135.24 كودكان  خرد را چون میزنی ؟	چون بزرگان را منزه میكنی ؟
135.25 آنكه دزدد مال تو، گوئی بگیر ؟	دست و پایش را  ببر، سازش اسیر
135.26 وانكه قصد عورت تو میكند	صد هزاران خشم از تو سر زند
135.27 ور بیاید سیل و رخت تو برد	هیچ با سیل آورد كینی  خرد ؟
135.28 گر بیامد باد و دستارت ربود	كی تو را با باد  دل خشمی نمود ؟
135.29 خشم، در تو شد بیان  اختیار	تا نگوئی جبریانه اعتذار
135.30 گر شتربان اشتری را میزند	آن شتر قصد زننده میكند
135.31 خشم  اشتر نیست با آن چوب او	پس ز مختاری شتر بردست  بو
135.32 همچنین گر بر سگی سنگی زنی	بر تو آرد حمله، گردد منثنی 
135.33 سنگ را گر گیرد، از خشم  تو است	چون تو دوری و، ندارد بر تو دست 
135.34 عقل  حیوانی چو دانست اختیار	این مگو، ای عقل  انسان، شرم دار
135.35 روشن است این لیك از طمع  سحور	آن خورنده چشم بر بندد ز نور
135.36 چونكه  كلی میل  او نان خوردنیست	رو به تاریكی کند، كه روز نیست 
135.37 حرص چون خورشید را پنهان كند	چه عجب گر پشت بر برهان كند ؟
135.38 * این مثل بشنو مشو منکر بدان	اختیار خویش را در امتحان

136. حكایت هم در بیان  تقریر اختیار خلق و بیان  آنكه تقدیر و قضا سلب كنندۀ اختیار نیست
136.1 گفت دزدی شحنه را: كای پادشاه	آنچه كردم بود آن  حكم  اله 
136.2 گفت شحنه: آنچه من هم میكنم	حكم  حق است، ای دو چشم  روشنم 
136.3 از دكانی  گر كسی  تربی  برد	كاین ز حكم  ایزد است، ای با خرد
136.4 بر سرش كوبی دو سه مشت، ای كره	حكم  حق است اینكه اینجا باز نه 
136.5 در یكی ترّه، چو این عذر، ای فضول	می نیاید پیش  بقالی قبول 
136.6 تو بر این عذر اعتمادی میكنی	گرد مار و اژدها بر می تنی 
136.7 از چنین عذر، ای سلیم  نانبیل	خون و مال و زن همه كردی سبیل 
136.8 هر كسی پس سبلت تو بر كند	عذر آرد، خویش را مضطر كند
136.9 حكم  حق گر عذر می شاید تو را	پس بیاموز و بده فتوی مرا
136.10 كه مرا صد آرزو و شهوت است	دست من بسته ز بیم و هیبت است 
136.11 پس كرم كن، عذر را تعلیم ده	برگشا از دست و پای من گره 
136.12 اختیاری كرده ای تو پیشه ای	كاختیاری دارم و اندیشه ای 
136.13 ور نه، چون بگزیده ای آن پیشه را ؟	از میان پیشه ها، ای كدخدا
136.14 چون كه آید نوبت نفس و هوا	بیست مرده اختیار آید تو را
136.15 چون برد یك حبه از تو یار  سود	اختیار جنگ در جانت گشود
136.16 چونکه آید نوبت  شكر   نعم	اختیارت نیست، وز سنگی تو كم 
136.17 دوزخت را عذر این باشد یقین	كاندر این سوزش مرا معذور بین 
136.18 كس بدین حجت چو معذورت نداشت	وز كف جلاد این دورت نداشت 
136.19 چون بدین داور جهان منظوم شد	حال آن عالم همت  معلوم شد

137. حكایت هم در جواب جبری و اثبات اختیار خلق و صحت امر و نهی و بیان آنكه عذر جبری در هیچ ملتی و در هیچ دینی مقبول نیست و موجب خلاص نیست از سزای آن كار كه كرده است، چنانكه خلاص نیافت ابلیس  جبری بدان كه گفت که بما أغْویتنی، و القلیل یدل علی الكثیر
137.1 آن یكی بر رفت بالای درخت	می فشاند آن میوه را دزدانه سخت 
137.2 صاحب باغ آمد و گفت: ای دنی	از خدا شرمیت كو؟ چه میكنی ؟ 
137.3 گفت: از باغ خدا، بندۀ خدا	گر خورد خرما كه حق كردش عطا
137.4 عامیانه چه ملامت میكنی ؟	بخل بر خوان  خداوند غنی ؟ 
137.5 گفت: ای ایبك، بیاور آن رسن	تا بگویم من جواب بوالحسن 
137.6 پس ببستش سخت آن دم بر درخت	میزدش بر پشت و پهلو، چوب، سخت 
137.7 گفت: آخر از خدا شرمی بدار	می كشی این بی گنه را زار  زار
137.8 گفت: کز چوب خدا  این بنده اش	میزند بر پشت دیگر بنده خوش 
137.9 چوب حقّ و، پشت و پهلو آن  او	من غلام و آلت فرمان  او
137.10 گفت: توبه كردم از جبر، ای عیار	اختیار است، اختیار است، اختیار
137.11 اختیارش، اختیارت  هست كرد	اختیارش چون سواری زیر گرد
137.12 اختیارش، اختیار ما كند	امر شد بر اختیار، ای مستند
137.13 حاكمی بر صورت بی اختیار	هست هر مخلوق را در اقتدار
137.14 تا كشد بی اختیاری صید را	تا برد، بگرفته گوش، او زید را
137.15 لیك، بی هیچ آلتی  صنع  صمد	اختیارش را كمند او كند
137.16 اختیارش زید را قیدی كند	بی سگ و بی دام، چون صیدی  كند ؟
137.17 آن دروگر حاكم چوبی بود	و آن مصور حاكم خوبی بود
137.18 هست آهنگر بر آهن قیمّی	هست بنـّا هم بر آلت حاكمی 
137.19 نادر این باشد كه چندین اختیار	ساجد آید ز اختیارش بنده وار
137.20 قدرت تو بر جمادات از نبرد	كی "جمادی" را از آنها نفی كرد ؟
137.21 قدرتش بر اختیارات  آنچنان	نفی نكند اختیاری را از آن 
137.22 خواستش  میگوی بر وجه كمال	كه نباشد نسبت جبر و ضلال 
137.23 چونكه گفتی: كفر  من خواه وی است	خواه خود را  نیز هم میدان كه هست 
137.24 زانكه بی خواه تو، خود، كفر  تو نیست	كفر  بی خواهش، تناقض گفتنیست 
137.25 امر، عاجز را قبیح است و ذمیم	خشم  بدتر، خاصه از ربّ  رحیم 
137.26 گاو، گر یوغی نگیرد، میزنند	هیچ گاوی كاو نپرد، شد نژند ؟
137.27 گاو چون معذور نبود  در فضول	صاحب گاو از چه معذور است و دول ؟
137.28 چون نه ای رنجور، سر را بر مبند	اختیارت هست، برسبلت مخند
137.29 جهد كن كز جام  حق یابی  نوی	بی خود و بی اختیار آنگه شوی 
137.30 آنگه  آن می را بود  كل اختیار	تو شوی معذور  مطلق، مست وار
137.31 هر چه گوئی، گفتۀ  می  باشد آن	هر چه روبی، رفتۀ  می  باشد آن 
137.32 كی  كند آن مست جز عدل و صواب ؟	كه ز جام  حق چشیدست او شراب 
137.33 جادوان، فرعون را گفتند: بیست	مست را پروای دست و پای نیست 
137.34 دست و پای ما  می  آن واحد است	دست ظاهر، سایه است و كاسد است 
137.35 * چون به سر بر شد ز جام  او مدام	خانۀ دل را فرو گیرد تمام

138. در معنی ما شاء الله كان، یعنی خواست  خواست اوست، و رضا  رضای اوست، و از خشم و ردّ دیگران تنگ دل مباشید، كان اگر چه لفظ ماضی است لیكن در فعل  خدا ماضی و مستقبل نباشد كه "لیس عند الله صباح و لا مساء"
138.1 قول بنده "ایش شاء الله كان"	بهر آن نبود كه  منبل شو در آن 
138.2 بلكه تحریض است بر اخلاص و جد	كاندر آن خدمت فزون شو  مستعد
138.3 گر بگویند: آنچه میخواهی تو راد	كار كار توست بر حسب مراد
138.4 آنگه ار منبل شوی جایز بود	كانچه خواهی، و آنچه جوئی، آن شود
138.5 چون بگویند "ایش شاء الله كان"	حكم، حكم اوست، مطلق جاودان 
138.6 پس چرا صد مرده اندر ورد او؟	بر نگردی بندگانه گرد او ؟
138.7 گر بگویند: آنچه میخواهد وزیر	خواست آن  اوست اندر دار و گیر
138.8 گرد او گردان شوی صد مرده زود	تا بریزد بر سرت احسان و جود
138.9 یا گریزی از وزیر و قصر او	این نباشد جست و جوی نصر  او
138.10 باژگونه زین سخن كاهل شوی	منعكس ادراك و خاطر، ای غوی 
138.11 امر، امر  آن فلان خواجه ست هین	چیست؟ یعنی: با جز او كمتر نشین 
138.12 گرد خواجه  گرد، چون امر آن  اوست	كاو  كشد دشمن، رهاند جان  دوست 
138.13 هر چه او خواهد همان یابی یقین	یاوه كم رو، خدمت او بر گزین 
138.14 نی  چو حاكم اوست، گرد او مگرد	تا شوی نامه سیاه و روی زرد
138.15 * چونکه حاکم اوست، او را گیر و بس	غیر او را نیست حکم و دسترس
138.16 حق بود تاویل كان گرمت  كند	پر امید و چست و با شرمت كند
138.17 ور كند سستت حقیقت این بدان	هست تبدیل و، نه تاویل است آن 
138.18 این برای گرم كردن آمدست	تا بگیرد ناامیدان را دو دست 
138.19 معنی قرآن ز قرآن پرس و بس	وز كسی  كاتش زدست اندر هوس 
138.20 پیش  قرآن گشته قربانی و پست	تا كه عین  روح  آن قرآن شدست 
138.21 روغنی  كاو شد فدای  گل  به  كل	خواه روغن بوی كن، خواهی تو  گل 
138.22 * گر نمیدانی، بجو تأویل آن	تا بتابد بر دلت آن را عیان

139. در بیان معنی جف القلم یعنی جف القلم و كتب لا یستوی الطاعة و المعصیة لا یستوی الامانة و السرقة، جف القلم ان لا یستوی الشكر و الكفران، جف القلم إنّ اللّه لا یضیع أجْر الْمحْسنین
139.1 همچنین تاویل  "قد جفّ القلم"	بهر تحریض است بر شغل  اهم 
139.2 پس قلم بنوشت كه  هر كار را	لایق  آن هست تاثیر و جزا
139.3 كژ روی، جف القلم، كژ آیدت	راستی آری، سعادت زایدت 
139.4 چون بدزدد، دست شد جفّ القلم	خورد باده، مست شد جفّ القلم 
139.5 ظلم آری، مدبری جفّ القلم	عدل آری، بر خوری جفّ القلم 
139.6 تو روا داری؟ روا باشد كه حق	همچو معزول آید از حكم  سبق؟ 
139.7 كه ز دست من برون رفته ست كار	پیش من چندین میا، چندین مزار
139.8 بلكه معنی آن بود "جفّ القلم"	نیست یكسان پیش من  عدل و ستم 
139.9 فرق بنهادم میان خیر و شر	فرق بنهادم ز بد هم از بتر
139.10 ذرّه ای  گر در تو افزونی ادب	باشد از یارت، بداند فضل  رب 
139.11 قدر آن ذرّه تو را افزون دهد	ذرّه چون كوهی قدم بیرون نهد
139.12 پادشاهی كه به پیش  تخت او	فرق نبود از امین و ظلم جو
139.13 آن كه می لرزد ز بیم ردّ  او	وانكه طعنه میزند بر جدّ  او
139.14 فرق نکند، هر دو یك باشد برش	شاه نبود، خاك تیره بر سرش 
139.15 ذره ای گر جهد تو افزون شود	در ترازوی خدا موزون شود
139.16 پیش این شاهان همیشه جان  كنی	بی خبر ایشان ز غدر و روشنی 
139.17 گفت غمازی كه: بد گوید تو را	ضایع آرد خدمتت را سالها
139.18 پیش  شاهی كاو سمیع است و بصیر	گفت غمازان  نباشد جای گیر
139.19 جمله غمازان از او آیس شوند	سوی ما آیند و  افزایند پند
139.20 بد همی گویند شه را پیش  ما	كه برو "جف القلم"، كم كن وفا
139.21 معنی "جفّ القلم" كی آن بود؟	كه جفاها با وفا یكسان شود
139.22 بل جفا را هم جفا "جفّ القلم"	و آن وفا را هم وفا "جفّ القلم" 
139.23 عفو باشد، لیك كو فرّ  امید ؟	كه بود بنده ز تقوی رو سپید
139.24 دزد را گر عفو باشد، برد جان	لیک کی خازن شود پیش  شهان؟
139.25 ای امین الدّین ربانی، بیا	كز امانت رست هر تاج و لوا
139.26 پور  سلطان  گر بر او خائن شود	آن سرش از تن بدان باین شود
139.27 ور غلام هندوئی آرد وفا	دولت او را میزند طال  بقا
139.28 چه غلام؟ ار بر دری سگ با وفاست	در دل  سالار  او را صد رضاست 
139.29 زین، چو سگ را بوسه بر پوزش زند	گر بود شیری، چه پیروزش كند؟
139.30 جز مگر دزدی كه خدمتها كند	صدق  او بیخ  جفا را بر كند
139.31 چون فضیل  ره زنی  كاو راست باخت	زانكه ده مرده به سوی توبه تاخت 
139.32 و آنچنان كه ساحران  فرعون را	رو سیه كردند از صبر و وفا
139.33 دست و پا دادند در جرم قود	آن به صد ساله عبادت كی شود ؟
139.34 تو كه پنجه سال خدمت كرده ای	كی چنین صدقی به دست آورده ای ؟ 

140. حكایت آن درویش كه در هری  غلامان عمید خراسانی را آراسته دید و بر اسبان تازی و قباهای زربفت و كلاههای مغرق و غیر آن، پرسید كه: اینها كدام امیرانند و چه شاهانند؟ گفتند او را كه: اینها امیران نیستند اینها غلامان عمید خراسانند، روی به آسمان كرد كه: ای خدا غلام پروردن از عمید خراسان بیاموز، آنجا مستوفی را عمید گویند
140.1 آن یكی، گستاخ رو، اندر هری	چون بدیدی او غلام  مهتری 
140.2 جامۀ اطلس كمر زرّین روان	روی كرد او سوی قبلۀ آسمان 
140.3 كای خدا، زین خواجۀ صاحب منن	چون نیاموزی تو بنده داشتن ؟
140.4 بنده پروردن بیاموز، ای خدا	زین رئیس و اختیار  شهر  ما
140.5 بود محتاج و برهنه و بی نوا	در زمستان، لرز لرزان از هوا
140.6 انبساطی كرد آن از خود بری	جرأتی بنمود او از لمتری 
140.7 اعتمادش بر هزاران موهبت	كه ندیم  حق شد اهل  معرفت 
140.8 گر ندیم  شاه گستاخی كند	تو مكن، چون تو نداری آن سند
140.9 حق میان داد و، میان به از كمر	گر كسی تاجی دهد، او داد  سر
140.10 تا یكی روزی، كه شاه آن خواجه را	متهم كرد و ببستش دست و پا
140.11 آن غلامان را شكنجه مینمود	كه دفینۀ خواجه بنمائید زود
140.12 سرّ او با من بگوئید ای خسان	ور نه برّم از شما دست و لسان 
140.13 مدت یك ماهشان تعذیب كرد	روز و شب اشكنجه و افشار و درد
140.14 پاره پاره كردشان و، یك غلام	راز  خواجه وانگفت از اهتمام 
140.15 گفتش اندر خواب هاتف: كای كیا	بنده بودن هم بیاموز و  بیا
140.16 ای دریده پوستین  یوسفان	گر بدرّد گرگت، آن از خویش دان 
140.17 زانكه می بافی همه روزه  بپوش	زانچه میكاری همه ساله  بنوش 
140.18 فعل  توست این غصه های دم به دم	این بود معنی  "قد جفّ القلم" 
140.19 كه نگردد سنت ما از رشد	نیك را نیكی بود، بد راست بد
140.20 كار كن هین تا سلیمان زنده است	تا تو دیوی، تیغ او برنده است 
140.21 چون فرشته گشت، از تیغ ایمن است	وز سلیمان ایمن و، از خوف رست 
140.22 از سلیمان هیچ او را خوف نیست	دشمن دیو است و، از وی ایمنیست
140.23 حكم او بر دیو باشد، نی ملك	رنج در خاك است، نی فوق  فلك 
140.24 ترك كن این جبر را كه بس  تهیست	تا بدانی سرّ سرّ جبر چیست 
140.25 ترك كن این جبر  جمع  منبلان	تا خبر یابی از آن جبر  چو جان 
140.26 ترك کن معشوقی و، كن عاشقی	ای گمان برده كه خوب و فایقی 
140.27 ای كه در معنی ز شب خامش تری	گفت خود را چند جوئی مشتری ؟ 
140.28 سر بجنبانند پیشت بهر  تو	رفت در سودای ایشان دهر  تو
140.29 تو مرا گوئی: حسد اندر مپیچ	چه حسد آرد كسی از فوت؟ هیچ 
140.30 هست تعلیم  خسان، ای یار  شوخ	همچو نقش  خوب كردن بر كلوخ 
140.31 خویش را تعلیم كن، عشق و نظر	كان بود "کالنقش فی جرم الحجر"
140.32 نفس  تو با توست شاگرد وفا	غیر شد فانی، كجا جوئی؟ كجا؟
140.33 تا كنی مر غیر را حبر و سنی	خویش را بد خو و خالی میكنی 
140.34 متصل شد چون دلت با آن عدن	هین بگو، مهراس از خالی شدن 
140.35 امر  "قلْ " زین آمدش، كای راستین	كم نخواهد شد، بگو، دریاست این 
140.36 "أنْصتوا"، یعنی كه آبت را بلاغ	هین تلف كم  كن، كه لب خشك است باغ 
140.37 این سخن پایان ندارد، ای پدر	این سخن را ترك كن، پایان نگر
140.38 غیرتم آید كه پیشت بیستند	بر تو می خندند و، عاشق نیستند
140.39 عاشقانت در پس پردۀ كرم	بهر تو، نعره زنان بین  دم به دم 
140.40 عاشق  آن عاشقان غیب باش	عاشقان  پنج روزه  كم تراش 
140.41 كه بخوردندت به خدعه جذبه ای	سالها ز یشان ندیدی حبّه ای 
140.42 چند هنگامه نهی بر راه عام	کام جستی، بر نیامد هیچ كام 
140.43 وقت صحت، جمله یارند و حریف	وقت درد و غم، بجز حق كو الیف ؟
140.44 وقت درد و غم بجز حق هیچ كس	خود نباشد مر تو را فریاد رس 
140.45 پس همان درد و مرض را یاد دار	چون ایاز، از پوستین گیر اعتبار
140.46 پوستین، آن حالت درد تو است	كه گرفته ست آن ایاز  آن را به دست 

141. باز جواب گفتن  كافر  جبری مومن سنی را كه به اسلام و به ترك اعتقاد جبرش دعوت میكرد و دراز شدن مناظره از طرفین، كه مادۀ اشكال و جواب را نبرّد الا عشق  حقیقی كه او را پروای آن نماند،  ذلك فضل اللّه یؤتیه من یشاء
141.1 كافر  جبری جواب آغاز كرد	كه از آن عاجز شد آن بیچاره مرد
141.2 لیك، گر من آن جوابات و سؤال	جمله وا گویم، بمانم زین مقال 
141.3 ز آن مهم تر  گفتنیها هستمان	كه بدان، فهم  تو به  یابد نشان 
141.4 اندكی گفتیم زآن بحث عتل	ز اندكی پیدا شود قانون  كل 
141.5 در میان جبری و اهل قدر 	همچنین بحث است تا حشر، ای پسر
141.6 گر فروماندی ز دفع  خصم  خویش	مذهب ایشان بر افتادی ز پیش 
141.7 چون  برون شوشان  نبودی در جواب	پس رمیدندی از آن راه تباب 
141.8 چون كه مقضی بد  رواج  آن روش	میدهدشان از دلایل  پرورش 
141.9 تا نگردد ملزم از اشكال خصم	تا بود محجوب از اقبال خصم 
141.10 تا كه این هفتاد و دو ملت مدام	در جهان ماند الی یوم القیام 
141.11 چون جهان  ظلمت است و غیب  این	از برای سایه میباید زمین 
141.12 عزت مخزن بود اندر بها	كه بر او بسیار باشد قفلها
141.13 تا قیامت ماند این هفتاد و دو	كم نیاید مبتدع را گفت و گو
141.14 عزّت مقصد بود، ای ممتحن	پیچ پیچ  راه و، عقبه و، راه زن 
141.15 عزّت كعبه بود و آن ناحیه	دزدی اعراب و، طول  بادیه 
141.16 هر روش، هر ره، كه آن محمود نیست	عقبه ای و مانعی و ره زنیست 
141.17 این روش خصم و حقود آن شده	تا مقلد در دو ره حیران شده 
141.18 صدق  هر دو ضد  ببیند در طریق	تا رود در راه خود خوش هر فریق 
141.19 ور جوابش نیست، می بندد ستیز	بر همان دم، تا به روز رستخیز
141.20 كه مهان  ما بدانند این جواب	گر چه از ما شد نهان وجه صواب 
141.21 پوز بند وسوسه  عشق است و بس	ور نه كی وسواس را بسته ست كس ؟
141.22 عاشقی شو، شاهد خوبی بجو	صید مرغابی همی كن جو به جو
141.23 كی بری ز آن آب؟ كآبت را برد	كی كنی ز آن فهم؟ فهمت را خورد
141.24 غیر این معقولها، معقولها	یابی اندر عشق، با فرّ و بها
141.25 غیر این عقل  تو، حق را عقلهاست	كه بدان تدبیر  اسباب شماست 
141.26 تا بدین عقل آوری ارزاق را	ز آن دگر مفرش كنی اطباق را
141.27 عشر امثالت دهد یا هفت صد 	چون ببازی عقل  در عشق  صمد
141.28 آن زنان چون عقلها درباختند	بر رواق عشق  یوسف تاختند
141.29 عقلشان یك دم ستد ساقیّ عمر	سیر گشتند از خرد، باقیّ عمر
141.30 اصل  صد یوسف جمال  ذو الجلال	ای كم از زن، شو فدای آن جمال 
141.31 عشق برّد بحث را، ای جان و، بس	كاو  ز گفت و گو شود  فریاد رس 
141.32 حیرتی آید ز عشق آن نطق را	زهره نبود كه  كند او ماجرا
141.33 كاو بترسد، گر جوابی وا دهد	گوهری از لنج  او بیرون فتد
141.34 لب ببندد سخت او  از خیر و شر	تا مبادا، كز دهان، افتد  گهر
141.35 همچنانكه گفت آن یار  رسول	چون نبی، بر خواندی بر ما فصول 
141.36 آن رسول  مجتبی وقت نثار	خواستی از ما حضور و صد وقار
141.37 آنچنان كه بر سرت مرغی بود	كز فواتش جان  تو لرزان شود
141.38 پس نیاری هیچ جنبیدن ز جا	تا نگیرد مرغ  خوب تو  هوا
141.39 دم نیاری زد، ببندی سرفه را	تا نباید ناگهان  پرّد  هما
141.40 ور كست شیرین بگوید یا ترش	بر لب انگشتی نهی، یعنی خمش 
141.41 حیرت، آن مرغ است، خاموشت كند	بر نهد سر پوش و، پر جوشت كند

142. پرسیدن پادشاه قاصدا  ایاز را كه، چندین غم و شادی با چارق و پوستین كه جماد است چراست؟  تا ایاز را در سخن آورد
142.1 ای ایاز، این مهرها بر چارقی	چیست آخر؟ همچو بر بت عاشقی 
142.2 همچو مجنون، بر رخ لیلی خویش	كرده ای تو چارقی را دین و كیش 
142.3 با دو كهنه، مهر  جان آمیخته	هر دو را در حجره ای آویخته 
142.4 چند گوئی با دو كهنه  نو سخن؟	در جمادی میدمی سرّ  كهن 
142.5 چون عرب، با ربع و اطلال، ای ایاز	میكشی، از عشق، گفت خود دراز
142.6 چارقت، ربع كدامین آصف است ؟	پوستین گوئی قمیص یوسف است 
142.7 همچو ترسا،  كه شمارد با كشش	جرم یك ساله ز هر گونه بدیش 
142.8 تا بیامرزد كشیشش آن گناه	عفو او را  عفو داند از اله 
142.9 نیست آگه آن كشش از جرم و داد	لیك، بس جادوست عشق و اعتقاد
142.10 دوستی در وهم صد یوسف  تند	اسحر از هاروت و ماروت است خود
142.11 صورتی پیدا كند بر یاد او	جذب صورت آردت در گفت و گو
142.12 راز گوئی پیش  صورت صد هزار	آنچنان كه یار گوید پیش  یار
142.13 نی بدانجا صورتی، نه هیكلی	زاده از وی صد أ لسْت و صد بلی 
142.14 آنچنان كه مادر  دل برده ای	پیش  گور  بچۀ نو مرده ای 
142.15 رازها گوید به جدّ و اجتهاد	مینماید زنده او را  آن جماد
142.16 حیّ و قائم داند او آن خاك را	چشم و گوشی داند او  خاشاك را
142.17 پیش  او هر ذره ای زآن خاك گور	گوش دارد، هوش دارد، وقت شور
142.18 مستمع داند به جدّ  آن خاك را	خوش نگر این عشق  ساحرناك را
142.19 آنچنان بر خاك گور  تازه او	دم به دم خوش مینهد، با اشك، رو
142.20 كه به وقت زندگی هرگز چنان	روی ننهاده ست بر پور  جوان 
142.21 از عزا چون بگذرد یک چند روز	کم شود آن آتش و آن عشق و سوز
142.22 بعد از آن، ز آن گور هم خواب آیدش	از جمادی هم، جمادی زایدش 
142.23 زانكه، عشق افسون  خود  بربود و رفت	ماند خاكستر، چو آتش رفت  تفت 
142.24 عشق بر مرده نباشد پایدار	عشق را بر حیّ  جان افزای دار
142.25 آنچه بیند آن جوان در آینه	پیر اندر خشت بیند عاینه 
142.26 پیر، عشق توست، نی موی سپید	دستگیر  صد هزاران  ناامید
142.27 عشق صورتها بسازد در فراق	نامصور سر کشد وقت تلاق 
142.28 كه منم آن اصل  اصل  هوش و مست	بر صور عكسی ز حسن  ما بدست 
142.29 پرده ها را این زمان برداشتم	حسن را بی واسطه بفراشتم 
142.30 زانكه بس با عكس  من دریافتی	قوّت تجرید ذاتم یافتی 
142.31 چون از این سو جذبۀ من شد روان	او كشش را می نبیند در میان 
142.32 مغفرت میخواند از جرم و خطا	از پس آن پرده، از لطف خدا
142.33 چون ز سنگی چشمه ای جاری شود	سنگ اندر چشمه متواری شود
142.34 كس نخواند بعد از آن  آن را حجر	زانكه جاری شد از آن سنگ و گهر
142.35 كاسه ها دان این صور را، و اندر او	آنچه حق ریزد  بدان گیرد علو

143. حکایت تسلی کردن خویشان مجنون را از عشق لیلی
143.1 ابلهان گفتند مجنون را ز جهل	حسن  لیلی نیست چندان، هست  سهل 
143.2 بهتر از وی صد هزاران دل ربا	هست همچون ماه در شهر، ای کیا
143.3 * نازنین تر زو هزاران حوروش	هست، بگزین زآن همه یک یار  خوش
143.4 * وارهان خود را و ما را نیز هم	از چنین سودای زشت متهم
143.5 گفت: صورت  كوزه است و حسن، می	می، خدایم میدهد از طرف وی 
143.6 مر شما را سركه داد از كوزه اش	تا نباشد عشق  اوتان  گوش كش 
143.7 از یكی كوزه دهد زهر و عسل	هر یكی را  دست حق  عز و جل 
143.8 كوزه می بینی، ولیكن آن شراب	روی ننماید به چشم  ناصواب 
143.9 قاصرات الطّرْف باشد ذوق جان	جز به خصم  خویش ننماید نشان 
143.10 قاصرات الطّرْف باشد آن مدام	وین حجاب ظرفها، همچون خیام 
143.11 هست دریا خیمه ای، در وی حیات	بط را، لیكن  كلاغان را ممات 
143.12 زهر باشد مار را، هم قوت و برگ	غیر او را، زهر او درد است و مرگ 
143.13 صورت هر نعمتی و محنتی	هست آن را دوزخ، این را جنتی 
143.14 پس همه اجسام و اشیا  تبصرون	اندر او قوت است و هم لا تبصرون 
143.15 هست هر جسمی چو كاسه و كوزه ای	اندر او، هم قوت و، هم دل سوزه ای 
143.16 كاسه پیدا، اندر او پنهان رغد	طاعمش داند كز آن چه میخورد
143.17 صورت یوسف  چو جامی بود خوب	ز آن پدر میخورد صد بادۀ طروب 
143.18 باز  اخوان را  از آن  زهرآب بود	كاندر ایشان زهر  كینه میفزود
143.19 باز  از وی مر زلیخا را شكر	می كشید از عشق  افیونی دگر
143.20 غیر آنچه بود مر یعقوب را	بود از یوسف غذا  آن خوب را
143.21 گونه گونه شربت و كوزه یكی	تا نماند در می  غیبت  شكی 
143.22 باده از غیب است و  كوزه زین جهان	كوزه پیدا، باده در وی بس نهان 
143.23 بس نهان از دیدۀ نامحرمان	لیك بر محرم هویدا و عیان 
143.24 یا الهی  سكّرتْ أبصارنا	فاعف عنا اثقلت اوزارنا
143.25 یا خفیا قد ملأت الخافقین	قد علوت فوق  نور المشرقین 
143.26 أنت سرٌ كاشفٌ اسرارنا	أنت فجرٌ مفجرٌ  انهارنا
143.27 یا خفی الذات محسوس العطا	أنت كالماء و نحن  كالرحا
143.28 أنت  كالریح و نحن كالغبار	تختفی الرّیح و غبراها جهار
143.29 تو بهاری، ما چو باغ  سبز و خوش	او نهان و آشكارا  بخششش 
143.30 تو چو جانی، ما مثال  دست و پا	قبض و بسط دست از جان شد روا
143.31 تو چو عقلی، ما مثال این زبان	این زبان از عقل دارد این بیان 
143.32 تو مثال شادی و ما خنده ایم	كه نتیجۀ شادی فرخنده ایم 
143.33 جنبش ما هر دمی خود اشهد است	كه گواه ذو الجلال  سرمد است 
143.34 گردش سنگ آسیا در اضطراب	اشهد آمد بر وجود جوی آب 
143.35 ای برون از وهم و قال و قیل  من	خاك بر فرق  من و تمثیل  من 
143.36 بنده نشكیبد ز تصویر خوشت	هر دمی گوید كه: جانم مفرشت 
143.37 همچو آن چوپان كه میگفت: ای خدا	پیش چوپان و محبّ  خود بیا
143.38 تا شپش جویم من از پیراهنت	چارقت دوزم  ببوسم دامنت 
143.39 كس نبودش در هوا و عشق جفت	لیك قاصر بود از تسبیح، گفت 
143.40 عشق  او خرگاه بر گردون زده	جان سگ خرگاه چوپان آمده 
143.41 چونكه بحر عشق  یزدان جوش زد	بر دل او زد، تو را بر گوش زد

144. حكایت جوحی كه چادر پوشیده و در وعظ  میان  زنان نشسته و حركتی كرد که زنی او را بشناخت كه مرد است و نعره ای کشید
144.1 واعظی بد بس گزیده در بیان	زیر منبر، جمع  مردان و زنان 
144.2 رفت جوحی چادر و روبند ساخت	در میان آن زنان شد  ناشناخت 
144.3 سائلی پرسید واعظ را به راز	موی عانه هست نقصان  نماز ؟
144.4 گفت واعظ: چون شود عانه دراز	پس كراهت باشد از وی در نماز
144.5 یا به نوره، یا سترّه  بسترش	تا نمازت كامل آید خوب و خوش 
144.6 گفت سائل: آن درازی تا چه حد؟	شرط باشد تا نماز اكمل بود
144.7 گفت: چون قدر جوی گردد به طول	پس ستردن فرض باشد، ای سئول 
144.8 * پیش جوحی یک زنی بنشسته بود	هوش را بر وعظ  واعظ بسته بود
144.9 گفت او را جوحی: ای خواهر ببین	عانۀ من باشد اکنون این چنین 
144.10 بهر  خشنودی حق  پیش آر دست	كان به مقدار كراهت آمدست ؟ 
144.11 دست زن در كرد در شلوار  مرد	خرزه اش بر دست زن آسیب كرد
144.12 نعره ای زد سخت اندر حال زن	گفت واعظ: بر دلش زد گفت من 
144.13 صدق را زین زن بیاموزید، هین	چونکه بر دل زد ورا گفت چنین
144.14 گفت: نی، بر دل نزد، بر دست زد	وای اگر بر دل زند، ای بی خرد
144.15 بر دل  آن ساحران زد اندكی	شد عصا و دست ایشان را یكی 
144.16 گر ز پیری در ربائی تو عصا	بیش رنجد  كان گروه  از دست و پا
144.17 نعرۀ لا ضیر بر گردون رسید	هین  ببر، چون جان ز جان كندن رهید
144.18 چون بدانستیم ما کاین تن نه ایم	از ورای تن  به یزدان میزئیم 
144.19 ای  خنك آنرا كه ذات خود شناخت	اندر امن  سرمدی قصری بساخت 
144.20 كودكی گرید پی جوز و مویز	پیش عاقل باشد آن بس سهل چیز
144.21 پیش  دل جوز و مویز آمد جسد	طفل، كی در دانش  مردان رسد ؟
144.22 هر كه محجوب است، او خود كودكیست	مرد آن باشد، كه بیرون از شكیست 
144.23 گر به ریش و خایه مردستی كسی	هر بزی را ریش و مو باشد بسی 
144.24 پیشوای بد بود آن بز شتاب	می برد اصحاب را پیش  قصاب
144.25 ریش را شانه زدی كه، سابقم	سابقی، لیكن به سوی درد و غم 
144.26 هین روش بگزین و ترك ریش كن	ترك این ما و من و تشویش كن 
144.27 ریش  خود را خنده زاری کرده ای	ناز  کم کن، چونکه ریش آورده ای
144.28 تا شوی چون بوی  گل با عاشقان	پیشوا و رهنمای  گلستان 
144.29 چیست بوی  گل؟ دم عقل و خرد	شد قلاوز  ره ملك ابد

145. فرمودن شاه دیگر باره ایاز را كه شرح  چارق و پوستین آشكارا بگو تا خواجه تاشانت از آن اشارت پند گیرند كه الدین نصیحة
145.1 سرّ  چارق را بیان كن، ای ایاز	پیش  چارق چیستت چندین نیاز ؟
145.2 تا نیوشد سنقر و بك یارقت	سرّ  سرّ  پوستین و چارقت 
145.3 ای ایاز، از تو غلامی نور یافت	نورت از پستی سوی گردون شتافت 
145.4 حسرت آزادگان شد بندگی	بندگی را خود تو دادی زندگی 
145.5 مؤمن آن باشد، كه اندر جزر و مد	كافر از ایمان  او حسرت خورد

146. حكایت كافری كه گفتندش در عهد ابایزید كه مسلمان شو، و جواب گفتن او ایشان را
146.1 بود  گبری در زمان  بایزید	گفت او را یك مسلمان  سعید
146.2 كه چه باشد گر تو اسلام آوری ؟	تا بیابی صد نجات و سروری 
146.3 گفت: این اسلام اگر هست، ای مرید	آنكه دارد شیخ  عالم بایزید
146.4 من ندارم طاقت آن تاب آن	كان فزون آمد ز كوششهای جان 
146.5 گرچه در ایمان و دین ناموقنم	لیك در ایمان  او بس مؤمنم 
146.6 دارم ایمان كاو ز جمله برتر است	بس لطیف و با فروغ و با فر است 
146.7 مؤمن  ایمان  اویم در جهان	گر چه مهرم هست محكم بر دهان 
146.8 باز ایمان، خود گر ایمان  شماست	نی بدان میل استم و، نی اشتهاست 
146.9 آنكه صد میلش سوی ایمان بود	چون شما را دید، آن فاتر شود
146.10 زانكه، نامی بیند و، معنیش  نی	چون  بیابان را مفازه گفتنی 
146.11 چون به ایمان  شما او بنگرد 	عشق او  ز آورد ایمان  بفسرد	

147. حكایت آن مؤذن  زشت آواز كه در كافرستان بانگ زد از برای نماز و مرد كافر او را هدیها داد
147.1 * این حکایت یاد گیر، ای تیز هوش	صورتش بگذار و معنی را نیوش
147.2 یك مؤذن داشت بس آواز  بد	* شب همه شب میدری حلق  خود
147.3 * خواب خوش بر مردمان کرده حرام	در صداع افتاده از وی خاص و عام
147.4 * کودکان ترسان از او در جامه خواب	مرد و زن ز آواز  او اندر عذاب
147.5 * مجتمع گشتند مر توضیع را 	بهر دفع زحمت و تصدیع را
147.6 * پس طلب کردند او را در زمان	اقچها دادند و گفتند: ای فلان
147.7 * از اذانت جمله آسودیم ما	بس کرم کردی شب و روز، ای کیا
147.8 * چون رسید از تو به هر یک دولتی	خواب رفت از ما کنون هم مدتی
147.9 * بهر آسایش، زبان کوتاه کن	در عوض مان همتی همراه کن
147.10 قافله میشد به کعبه از وله	اقچه بستد، شد روان با قافله
147.11 * شبگهی کردند اهل کاروان	منزل اندر موضع  کافرستان
147.12 وآن مؤذن، عاشق  آواز  خود	در میان  كافرستان بانگ زد
147.13 چند گفتندش: مگو بانگ نماز	كه شود جنگ و عداوتها دراز
147.14 او ستیزه كرد و، بس بی احتراز	گفت در كافرستان، بانگ نماز
147.15 جمله گان خائف  ز فتنۀ عامه ای	خود بیامد كافری با جامه ای 
147.16 شمع و حلوا و یکی جامۀ لطیف	هدیه آورد و بیامد چون الیف 
147.17 پرس پرسان، كاین موذن كو؟ كجاست؟	كه صدای بانگ او راحت فزاست 
147.18 هین چه راحت بود ز آن آواز  زشت ؟	کاو فتاد از وی بناگه در كنشت 
147.19 دختری دارم لطیف و بس سنی	آرزو میبود او را  مؤمنی 
147.20 هیچ این سودا نمی رفت از سرش	پندها میداد چندین كافرش 
147.21 در دل  او مهر  ایمان رسته بود	همچو مجمر بود این غم، من چو عود
147.22 در عذاب و درد و اشكنجه بدم	كه بجنبد سلسلۀ او دم به دم 
147.23 هیچ چاره میندانستم در آن	تا فرو خواند این مؤذن  این اذان 
147.24 گفت دختر: چیست این مكروه بانگ ؟	كه به گوشم آمد این دو چار دانگ 
147.25 من همه عمر این چنین آواز  زشت	هیچ نشنیدم در این دیر و كنشت 
147.26 خواهرش گفتا كه: این بانگ اذان	هست اعلام و شعار  مومنان 
147.27 باورش نامد، بپرسید از دگر	آن دگر هم گفت: آری ای قمر
147.28 چون یقین گشتش، رخ او زرد شد	از مسلمانی دل  او سرد شد
147.29 باز رستم من ز تشویش و عذاب	دوش خوش خفتم در آن بی خوف خواب 
147.30 راحتم این بود از آواز  او	هدیه آوردم به  شكر، آن مرد كو؟
147.31 چون بدیدش گفت: این هدیه بگیر	چون مرا گشتی مجیر و دستگیر
147.32 آنچه كردی با من از احسان و بر	بندۀ تو گشته ام من مستمر
147.33 گر به مال و ملك و ثروت فردمی	من دهانت را پر از زر كردمی 
147.34 هست ایمان شما زرق و مجاز	راهزن، همچونكه آن بانگ نماز
147.35 لیك از ایمان و صدق بایزید	چند حسرت در دل و جانم رسید
147.36 همچو آن زن، كاو جماع  خر بدید	گفت: آوه، ز آن خر  فحل  فرید
147.37 گر جماع این است کآید از خران	در  كس ما میریند  این شوهران 
147.38 داد جملۀ داد ایمان بایزید	آفرینها بر چنین شاه فرید
147.39 قطرۀ ایمانش در بحر ار رود	بحر اندر قطره اش غرقه شود
147.40 همچو آتش، ذره ای در بیشه ها	کاندران ذره شود بیشه فنا
147.41 چون خیالی، در دل شه یا سپاه	میکند در جنگ خصمان را تباه 
147.42 یك ستاره در محمّد رو نمود	تا فنا شد کفر  هر گبر و جهود
147.43 * یک ستاره در محمد شد سطرب	تا فنا شد کفر  جمله شرق و غرب
147.44 آنكه ایمان یافت، رفت اندر امان	كفرهای باقیان شد در گمان 
147.45 كفر  صرف اولین باری نماند	یا مسلمانی و یا بیمی نشاند
147.46 این به حیلت آب و روغن كردنیست	این مثلها كفو ذرّه نور نیست 
147.47 ذره نبود جز ز چیزی منجسم	ذره نبود شارق لا ینقسم 
147.48 گفتن "ذره"، مرادم دان خفی	محرم دریا نه ای، این دم  كفی 
147.49 آفتاب نیّر  ایمان  شیخ	گر نماید رخ ز شرق  جان  شیخ 
147.50 جمله پستی نور گیرد تا  ثری	جمله بالا خلد گردد اخضری 
147.51 او یكی جان دارد از نور  منیر	او یكی تن دارد از خاك حقیر
147.52 ای عجب، این است او، یا آن؟ بگو	كه بماندم در شكال و جست و جو
147.53 گر وی این است، ای برادر، چیست آن ؟	پر شده از نور  او هفت آسمان 
147.54 ور  وی آن است، این بدن، ای دوست چیست؟	ای عجب، زین دو كدامین است و كیست ؟

148. حكایت آن زن كه گفت شوهر را كه: گوشت را گربه خورد، شوهر گربه را به ترازو بر كشید، گربه نیم من بر آمد، گفت: ای زن، گوشت نیم من بود و افزون، اگر این گوشت است، گربه كو؟ و اگر این گربه است، گوشت كو؟
148.1 بود مردی كدخدا، او را زنی	سخت طناز و پلید و رهزنی 
148.2 هر چه آوردی، تلف كردیش زن	مرد مضطر گشته اندر تن زدن 
148.3 بهر  مهمان گوشت آورد آن معیل	سوی خانه، با دو صد جهد طویل 
148.4 زن بخوردش با شراب و با رباب	مرد آمد گفت دفع ناصواب 
148.5 مرد گفتش: گوشت كو؟ مهمان رسید	پیش  مهمان لوت میباید كشید
148.6 گفت زن: این گربه خورد آن گوشت را	گوشت دیگر خر، گرت باید  هلا
148.7 گفت: ای ایبك  ترازو را بیار	تا که گربه بر كشم گیرم عیار
148.8 بر كشیدش، بود گربه  نیم من	پس بگفتش مرد: كای محتاله زن 
148.9 * گوشت، نیم من بود افزون یك ستیر	هست گربه  نیم من هم، ای ستیر
148.10 این اگر گربه ست، پس آن گوشت كو؟	ور بود این گوشت، بنما گربه تو؟
148.11 بایزید، ار این بود، آن روح چیست؟	ور وی آن روح است، این تصویر كیست ؟
148.12 حیرت اندر حیرت است ای یار  من	این نه كار توست، نی هم كار  من 
148.13 هر دو او باشد، ولیك از ریع و زرع	دانه باشد اصل و، كاه اوست فرع 
148.14 حكمت این اضداد را با هم ببست	ای قصاب، این گرد ران، با  گردن است 
148.15 روح بی قالب نتاند كار كرد	قالب بی جان بود بیکار و سرد
148.16 * قالبت بی جان کم از خاکست دوست	روح چون مغز است، قالب همچو پوست
148.17 * قالب بی جان نمیآید به کار	سعی کن جانی به دست آر، ای عیار
148.18 قالبت پیدا و آن جان بس نهان	راست شد زین هر دو اسباب جهان 
148.19 خاك را بر سر زنی، سر نشكند	آب را بر بر زنی، بر نشكند
148.20 گر تو میخواهی كه سر را بشكنی	آب را و خاك را بر هم زنی 
148.21 چون شكستی سر، رود آبش به اصل	خاك سوی خاك آید روز  فصل 
148.22 حكمتی كه حق نمود از ازدواج	گشت حاصل از نیاز و از لجاج 
148.23 باشد آنگه ازدواجات دگر	لا سمع اذنٌ و لا عینٌ بصر
148.24 گر شنیدی اذن، كی ماندی اذن ؟	یا كجا كردی دگر ضبط سخن ؟ 
148.25 گر بدیدی برف و یخ، خورشید را	از یخی برداشتی امّید را
148.26 آب گشتی بی عروق و بی گره	که ز لطف از باد میگشتی زره 
148.27 پس شدی درمان  جان  هر درخت	هر درختی از قدومش نیك بخت 
148.28 آن یخی بفسرده در خود مانده ای	"لامساسی" بر درختان خوانده ای 
148.29 لیس یالف لیس یولف جسمه	لیس الا شحّ نفس قسمه 
148.30 نیست ضایع زو شود تازه جگر	لیك نبود پیك سلطان  خضر
148.31 ای ایاز، استارۀ تو بس بلند	نیست هر برجی عبورش را پسند
148.32 هر وفا را كی پسندد همتت؟	هر صفا را كی گزیند صفوتت ؟

149. حكایت آن امیر كه غلام را گفت كه: می بیار، غلام رفت و سبوی می  آورد، در راه زاهدی بود که امر معروف میكرد، سنگی زد و سبوی او را بشكست، امیر بشنید، قصد گوشمال زاهد كرد، این قضیه در عهد عیسی علیه السلام بود كه هنوز می  حرام نشده بود لیكن زاهد منع لذ ّت و تنعم میكرد
149.1 بود امیری، خوش دلی، می  خواره ای	كهف هر مخمور و هر بی چاره ای 
149.2 مشفقی، مسكین نوازی، عادلی	مکرمی، زر بخشی و، دریا دلی 
149.3 شاه مردان و امیر المؤمنین	راه بان و راز دان و دور بین 
149.4 دور  عیسی بود و ایام  مسیح	خلق، دل دار و كم آزار و ملیح 
149.5 آمدش مهمان به ناگاهان شبی	هم امیری، جنس  او، خوش مذهبی 
149.6 باده می بایستشان در نظم  حال	باده بود آن وقت مأذون و حلال 
149.7 باده شان كم بود، گفت او با غلام	رو سبو پر كن، به ما آور مدام 
149.8 از فلان راهب كه دارد خمر  خاص	تا ز خاص و عام، جان یابد خلاص 
149.9 جرعه ای ز آن جام  راهب آن  كند	كه هزاران جره و خمدان كند
149.10 اندر آن می  مایۀ پنهانی است	آنچنان كاندر عبا  سلطانی است 
149.11 تو به دلق  پاره پاره كم نگر	كه سیه كردند از بیرون  زر
149.12 از برای چشم  بد مردود شد	وز برون آن لعل  دود آلود شد
149.13 گنج و گوهر كی میان  خانه هاست؟	گنجها پیوسته در ویرانه هاست 
149.14 گنج  آدم، چون به ویران بد دفین	گشت طینش چشم بند آن لعین 
149.15 او نظر میكرد در طین سست سست	جان همی گفتش كه: طینم سدّ  توست 
149.16 دو سبو بستد غلام و خوش دوید	در زمان، تا دیر  رهبانان رسید
149.17 زر بداد و بادۀ چون زر خرید	سنگ داد و در عوض  گوهر خرید
149.18 باده ای كان بر سر  شاهان جهد	تاج  زر بر تارك ساقی نهد
149.19 فتنه ها و شورها انگیخته	بندگان و خسروان آمیخته 
149.20 استخوانها رفته، جمله جان شده	تخت و تخته آن زمان یكسان شده 
149.21 وقت هشیاری  چو آب و روغنند	وقت مستی  همچو جان اندر تنند
149.22 * چون هریسه لحم و گندم عرق هم	هیچ سبقی نی در ایشان فرق هم
149.23 چون هریسه گشته، آنجا فرق نی	نیست فرقی، كاندر آنجا غرق نی 
149.24 اینچنین باده همی برد آن غلام	سوی قصر  آن امیر  نیك نام 
149.25 پیشش آمد زاهدی، غم دیده ای	خشك مغزی، در بلا چسبیده ای 
149.26 تن ز آتشهای دل بگداخته	خانه از غیر  خدا پرداخته 
149.27 گوشمال  محنت بی زینهار	داغها، بر داغها، چندین هزار
149.28 دیده هر ساعت خلش در اجتهاد	روز و شب چسبیده او بر اجتهاد
149.29 سال و مه در خاک و خون آمیخته	صبر و حلمش نیم شب بگریخته 
149.30 * دید در شب او غلامی نیک پی	در شتابش او زمین میکرد طی
149.31 گفت زاهد: در سبوها چیست آن ؟	گفت: باده، گفت: بهر كیست آن ؟
149.32 گفت: این زآن  فلان میر  اجل	گفت: طالب را چنین باشد عمل ؟
149.33 طالب یزدان و، آنگه عیش و نوش؟	بادۀ شیطان و، آنگه نیم هوش ؟
149.34 هوش تو بی می چنین پژمرده است	هوشها باید بر آن هوش  تو بست 
149.35 تا چه باشد هوش تو هنگام سكر؟	ای چو مرغی گشته صید دام  سكر

150. در بیان حکایت ضیاء بلخ و شیخ اسلام تاج بلخ و لطیفه گفتن ضیاء
150.1 آن ضیاء بلخ  خوش الهام بود	دادر  آن تاج شیخ اسلام بود
150.2 * از برای علم خلقی پیش او	گشته دائم در ملازم درس جو
150.3 تاج  شیخ اسلام دار الملك بلخ	بود كوته قد و كوچك، همچو فرخ 
150.4 گر چه فاضل بود و فحل و ذو فنون	این ضیا اندر ظرافت بد فزون 
150.5 او بسی كوته، ضیا بی حدّ دراز	بود شیخ اسلام را صد كبر و ناز
150.6 زین برادر ننگ و عارش آمدی	وین ضیا هم واعظی بد با هدی 
150.7 روز  مجلس اندر آمد آن ضیا	بارگه، پر قاضیان و اصفیا
150.8 كرد شیخ اسلام از كبر  تمام	مر برادر را ضیت  نصف القیام 
150.9 * پس ضیا چون دید کبر اندر سرش	انفعالی داد حالی در خورش
150.10 گفت: آری، بس درازی بهر  مزد	اندكی از آن قد سروت هم  بدزد
150.11 پس تو را، خود عقل کو یا هوش كو؟	تا خوری می، ای تو دانش را عدو
150.12 روت بس زیباست، نیلی هم بكش	ضحكه باشد نیل بر روی حبش 
150.13 در تو نوری كی در آمد؟ ای غوی	تا تو می نوشی و ظلمت جو شوی 
150.14 سایه در روز است جستن قاعده	در شب ابری تو سایه جو شده 
150.15 گر حلال آمد پی قوت عوام	طالبان  دوست را  آمد حرام 
150.16 عاشقان را باده  خون  دل بود	چشمشان بر راه و بر منزل بود
150.17 در چنین راه بیابان  مخوف	این قلاوز  خرد  با صد كسوف 
150.18 خاك در چشم قلاوزان زنی	كاروان را گمره  و هالک كنی 
150.19 نان  جو، حقا  حرام است و فسوس	نفس را، در پیش نه، نان  سبوس 
150.20 دشمن  راه خدا را خوار دار	دزد را منبر منه، بر دار  دار
150.21 دزد را، تو دست ببریدن پسند	از بریدن عاجزی، دستش ببند
150.22 گر نبندی دست او، دست تو بست	ور تو پایش نشكنی، پایت شكست 
150.23 تو عدو را  می  دهی و نی شكر	بهر چه؟ گو: زهر نوش و خاك خور
150.24 زد ز غیرت بر سبو سنگ و شكست	او سبو انداخت، از زاهد بجست 

151. در بیان خبر یافتن امیر و خشم آلوده رفتن بر سر زاهد
151.1 رفت پیش  میر، گفتش: باده كو ؟	ماجرا را گفت یك یك پیش  او
151.2 میر چون آتش شد و برجست راست	گفت: بنما خانۀ زاهد كجاست 
151.3 تا بدین  گرز  گران كوبم سرش	آن سر  بی دانش  مادر غرش 
151.4 او چه داند امر معروف؟ از سگی	طالب معروفی است و  شهرگی 
151.5 تا بدین سالوس  خود را جا كند	تا به چیزی  خویش را پیدا كند
151.6 او ندارد خود هنر، الا همان	كه تسلس میكند با مردمان 
151.7 او اگر دیوانه است و فتنه كاو	داروی دیوانه باشد كیر  گاو
151.8 تا كه شیطان از سرش بیرون رود	بی لت خربندگان، خر چون رود؟
151.9 میر بیرون جست و دبّوسی به دست	نیم شب آمد به زاهد، نیم مست 
151.10 خواست كشتن مرد زاهد را ز خشم	مرد زاهد گشت پنهان زیر  پشم 
151.11 مرد زاهد می شنید از میر  آن	زیر پشم  آن رسن تابان نهان 
151.12 گفت: در رو گفتن  زشتی مرد	آینه تاند، كه رو را سخت كرد
151.13 روی باید، آینه وار، آهنین	تات گوید: روی زشت خود ببین 

152. حكایت مات كردن دلقك سیّد شاه ترمد را
152.1 شاه با دلقك همی شطرنج باخت	مات كردش زود، خشم  شه بتاخت 
152.2 گفت: شه شه، و آن شه كبرآورش	یك یك از شطرنج میزد بر سرش 
152.3 كه بگیر اینك شهت، ای قلتبان	صبر كرد و گفت دلقک: الامان 
152.4 دست دیگر باختن فرمود میر	او چنان لرزان  كه عور از زمهریر
152.5 باخت دست دیگر و  شه مات شد	وقت شه شه گفتن و میقات شد
152.6 بر جهید آن دلقك و در  كنج رفت	شش نمد بر خود فکند از بیم  تفت 
152.7 زیر بالشها و زیر شش نمد	خفت پنهان تا ز خشم  شه رهد
152.8 گفت شه: هی هی، چه كردی چیست این؟	گفت: شه شه، شه شه، ای شاه گزین 
152.9 كی توان حق گفت؟ جز زیر لحاف	با چو تو خشم آور آتش سجاف 
152.10 ای تو مات و من ز زخم  شاه مات	میزنم شه شه ز زیر رختهات 

153. باز رجوع به حکایت امیر و زاهد و اجتماع خلق
153.1 چون محله پر شد از هیهای میر	وز لگد بر در زدن، وز دار و گیر
153.2 خلق بیرون جست زود از چپ و راست	كای مقدم، وقت عفو است و رضاست 
153.3 مغز او خشك است و عقلش این زمان	كمتر است از عقل و فهم  كودكان 
153.4 زهد و پیری، ضعف بر ضعف آمده	و اندر آن زهدش گشادی ناشده 
153.5 رنج دیده، گنج نادیده ز یار	كارها كرده، ندیده مزد كار
153.6 یا نبود آن كار  او را خود گهر	یا نیامد وقت پاداش، از قدر
153.7 یا كه بود آن سعی  چون سعی جهود	یا جزا، وابستۀ میقات بود
153.8 مر  ورا درد و مصیبت این بس است	كاندر این وادی پر خون بی كس است 
153.9 چشم پر درد و، نشسته او به  كنج	رو ترش كرده، فرو افكنده لنج 
153.10 نی یكی كحال  كاو را غم خورد	عقل هم نی، كاو به كحلی ره برد
153.11 اجتهادی میكند با وهم و ظن	كار در بوك است تا نیكو شدن 
153.12 زآن رهش دور است تا دیدار  دوست	كه نماندش مغز  سر، از عشق پوست 
153.13 ساعتی او با خدا اندر عتاب	كه نصیبم رنج آمد زین جناب 
153.14 ساعتی با بخت خود اندر جدال	كه همه پرّان و، ما ببریده بال ؟
153.15 هر كه محبوس است اندر بو و رنگ	گر چه در زهد است، خود باشد بتنگ 
153.16 تا برون آید از این ننگین مناخ	كی شود خویش  خوش و صدرش فراخ؟ 
153.17 زاهدان را در خلا پیش از گشاد	تیغ و استرّه نشاید هیچ داد
153.18 كز ضجر خود را بدراند شكم	غصۀ آن بی مرادیها و غم 
153.19 * بی مرادیهای این دنیا خوش است	با مرادی تند خودی و سرکش است

154. در بیان بی طاقتی سالکان پیش از گشاد و قصد کردن حضرت مصطفی علیه السلام افکندن خود را از كوه حرّا از وحشت حجاب و نمودن جبرئیل علیه السلام خود را به وی و منع کردن و بشادت دادن
154.1 مصطفی را هجر چون بفراختی	خویش را از كوه می انداختی 
154.2 تا بگفتی جبرئیلش هین مكن	كه تو را بس دولت است از امر   كن 
154.3 مصطفی ساكن شدی ز انداختن	باز هجران آوریدی تاختن 
154.4 باز خود را سر نگون از كوه او	می فکندی از غم و اندوه او
154.5 باز خود پیدا شدی آن جبرئیل	كه مكن ای پادشاه بی بدیل 
154.6 همچنین میبود تا كشف حجیب	تا بیابید آن گهر را او ز جیب 
154.7 بهر هر محنت چه خود را می كشند؟	اصل  محنتهاست این، چونش  كشند؟
154.8 از فدائی مردمان را حیرتیست	هر یكی از ما فدائی سیرتیست 
154.9 ای خنك آن كاو فدا كردست تن	بهر آن، كارزد فدای او شدن 
154.10 باری، این مقبل فدای این فن است	كاندرآن  صد زندگی در كشتن است 
154.11 عاشق و معشوق و عشقش بر دوام	در دو عالم بهره مند و نیك نام 
154.12 هر یكی چونكه فدائی فنیست	كاندر آن ره  صرف عمر و كشتنیست 
154.13 كشتنی اندر غروبی یا شروق	كه نه شایق ماند آنگه، نه مشوق 
154.14 یا كرامی ارحموا اهل الهوی	شأنهم  ورد التوی بعد التوی 
154.15 عفو كن ای میر  بر سختیّ او	در نگر در درد و بد بختی او
154.16 تا ز جرمت هم خدا عفوی  كند	زلتت را مغفرت در آکند
154.17 تو ز غفلت بس سبو بشكسته ای	در امید عفو  دل بر بسته ای 
154.18 عفو كن تا عفو یابی در جزا	میشكافد مو قدر اندر سزا
154.19 * مو شکافان قدر را هوش دار	قصۀ ما را تو نیکو گوش دار
154.20 * باز بشنو قصۀ میران دگر	تا بیابی زین حکایت صد خبر

155. جواب گفتن امیر مر آن شفیعان را و قبول نکردن شفاعت به جهت گستاخی که کرده است و سبو را شکسته
155.1 میر گفت: او كیست تا سنگی زند؟	بر سبوی ما، سبو را بشكند
155.2 چون گذر سازد به كویم شیر  نر	ترس ترسان بگذرد، با صد حذر
155.3 * بلکه بگذارد ز هیبت پنجه را	مور گردد پیش  قهرم اژدها
155.4 * بندۀ ما را چرا آزرد دل ؟	كرد ما را پیش مهمانان خجل 
155.5 شربتی كان به ز خون  اوست  ریخت	این زمان، همچون زنان، از ما گریخت 
155.6 لیك، جان از دست من او كی برد؟	گر شود چون مرغ  و بر بالا پرد
155.7 تیر  قهر  خویش بر پرّش زنم	پرّ و بال  مرده ریگش بركنم 
155.8 * ور شود چون ماهی اندر آب در	از نهیب من شود زیر و زبر
155.9 * ور رود در سنگ سخت، از كوششم	از دل  سنگش كنون بیرون كشم 
155.10 * جان نخواهد برد از شمشیر  من	ور کند صد حیله و تدبیر و فن
155.11 من  برانم بر تن  او ضربتی	كان بود مر دیگران را عبرتی 
155.12 * کار او سالوس و زرق و حیلت است	لیک مقصودش بیان  شهرت است
155.13 با همه سالوس و، با ما نیز هم	داد او و صد چو او این دم دهم 
155.14 * بر سرش چندان زنم گرز گران	کز تنش بیرون رود گنج  روان
155.15 خشم خونخوارش شده بد سركشی	از دهانش میدرخشید آتشی 

156. دست و پای امیر بوسیدن و دوّم بار لابه كردن شفیعان و همسایگان زاهد
156.1 آن شفیعان از دم  هیهای او	چند بوسیدند دست و پای او
156.2 كای امیر، از تو نشاید كین كشی	باده گر نبود، تو بی باده خوشی 
156.3 باده، سرمایه ز لطف تو برد	لطف آب، از لطف تو حسرت خورد
156.4 پادشاهی كن، ببخشش ای رحیم	ای كریم ابن الكریم ابن الكریم 
156.5 هر شرابی بندۀ این قدّ و خدّ	جمله مستان را بود بر تو حسد
156.6 هیچ محتاج  می گلگون نه ای	ترك كن گلگونه، تو گلگونه ای 
156.7 ای رخ  گلگونه ات شمس الضحی	ای گدای رنگ تو گلگونه ها
156.8 باده كاندر خم همی جوشد نهان	ز اشتیاق روی تو جوشد چنان 
156.9 ای همه دریا، چه خواهی كرد  نم؟	وی همه هستی، چه میجویی عدم ؟
156.10 ای مه تابان، چه خواهی كرد گرد؟	ای كه خور در پیش  رویت  روی زرد
156.11 تو خوشی و خوب و كان  هر خوشی	تو چرا خود منت باده كشی ؟
156.12 تاج  كرّمناست بر فرق  سرت	طوق أعْطیناك آویز برت 
156.13 جوهر است انسان و، چرخ او را عرض	جمله فرع و سایه اند و، تو غرض 
156.14 * علم جوئی از کتبهای فسوس؟	دوق جوئی تو ز حلوای سبوس ؟
156.15 ای غلامت عقل و تدبیرات و هوش	چون چنینی، خویش را ارزان فروش 
156.16 خدمتت بر جمله هستی مفترض	جوهری چون عجز دارد با عرض 
156.17 بحر علمی، در نمی  پنهان شده	در سه گز تن، عالمی پنهان شده 
156.18 می چه باشد؟ یا جماع و یا سماع	تا تو جویی زان نشاط و انتفاع ؟
156.19 آفتاب از ذره کی شد وام خواه ؟	زهره ای از خمره کی شد جام خواه؟ 
156.20 جان  بی كیفی شده محبوس  كیف	آفتابی حبس عقده، اینت حیف 

157. باز جواب و دفع گفتن  امیر مر شفیعان را
157.1 گفت: نی نی، من حریف آن میم	من به ذوق  این خوشی قانع نیم 
157.2 وارهیده از غم  خوف و امید	كژ همی گردم به هر سو همچو بید
157.3 من چنان خواهم كه همچون یاسمین	كژ شوم، گاهی چنان، گاهی چنین 
157.4 همچو شاخ  بید یا زان چپّ و راست	كه ز بادش گونه گونه رقصهاست 
157.5 آنكه خو كردست با شادی  می	این خوشی را كی پسندد؟ خواجه کی؟ 
157.6 انبیا ز آن زین خوشی بیرون شدند	كه سرشته در خوشی حق بدند
157.7 زانكه جانشان این خوشی ها دیده بود	این خوشیها پیششان بازی نمود
157.8 * هر که را نور حقیقی رو نمود	کی شود قانع به تاریکی و دود؟
157.9 * وآنکه در جوع او طعام الله خورد	کی ز  نان و شوربا حسرت برد ؟
157.10 * وآنکه باشد خفته اندر گلستان	میل گلخن کی کند چون ابلهان ؟
157.11 چون کند مستسقی از آب اجتناب؟	چون کند مخمور دوری از شراب ؟
157.12 * سیر نبود هیچ عاشق از حبیب	صبر نکند هیچ رنجور از طبیب
157.13 * عاشق از معشوق کی باشد جهان؟	چون به او بیند همه کون و مکان
157.14 * هیچکس بر غیر  حق عاشق نشد	واقف آن سرّ بجز خالق نشد
157.15 با  بت زنده كسی که گشت یار	مرده را کی در كشد اندر كنار؟
157.16 * مرده را کس در کنار آرد؟ مگر	کاو ندارد از جهان  جان خبر

158. تفسیر این آیه كه "و إنّ الدّار الْآخرة لهی الْحیوان لوْ كانوا یعْلمون"، كه در و دیوار و عرصۀ آن عالم و آب و كوزه و میوه و درخت همه زنده اند و سخن گو و سخن شنو و جهت آن فرموده حضرت مصطفی صلی الله علیه وآله و سلم "الدنیا جیفه و طلابها كلاب"، و اگر آخرت را حیات نبودی، آخرت هم چون دنیا جیفه بودی، جیفه را نه از برای بوی زشت بل برای مردگیش جیفه خوانند
158.1 آن جهان، چون ذرّه ذرّه زنده اند	نكته دانند و سخن گوینده اند
158.2 در جهان  مرده شان آرام نیست	كاین علف جز لایق انعام نیست 
158.3 هر كه را  گلشن بود بزم و وطن	كی خورد او باده اندر گولخن؟ 
158.4 جای روح پاك  علیین بود	* جای روح هر نجس  سجین بود
158.5 جای بلبل  گلبن و نسرین بود *	كرم باشد كش وطن سرگین بود
158.6 بهر  مخمور  خدا  جام  طهور	بهر  منکر آب شور  پر نفور
158.7 هر كه را عدل عمر ننمود دست	پیش او حجّاج  خونی عادل است 
158.8 دختران را لعبت مرده دهند	كه ز لعب زندگان نا آگهند
158.9 چون ندارند از مروّت زور و دست	كودكان را تیغ چوبین بهتر است 
158.10 كافران قانع به نقش  انبیا	كه نگاریده ست اندر دیده ها
158.11 ز آن مهان ما را چو دور  روشنیست	هیچ مان پروای نقش و سایه نیست 
158.12 آن یكی نقشش نشسته در جهان	و آن دگر نقشش چو مه در آسمان 
158.13 این دهانش نكته گویان با جلیس	و آن دگر با حق به گفتار و انیس 
158.14 گوش ظاهر ضبط این افسانه كن	گوش  باطن جاذب اسرار   كن 
158.15 چشم  ظاهر ضابط حلیۀ بشر	چشم  سر حیران ما زاغ البصر
158.16 * دست ظاهر میکند داد و ستد	دست باطن بر در فرد صمد
158.17 پای ظاهر در صف مسجد صواف	پای معنی فوق  گردون در طواف 
158.18 جزو جزوش را تو بشمر همچنین	این درون  وقت و آن بیرون  حین 
158.19 این كه در وقت است باشد تا اجل	و آن دگر یار  ابد قرن ازل 
158.20 هست یك نامش "ولی الدّولتین"	وان دگر نامش "امام القبلتین" 
158.21 خلوت و چله بر او لازم نماند	هیچ عزمی  مر ورا عازم نماند
158.22 قرص  خورشید است خلوت خانه اش	كی حجاب آرد شب بیگانه اش ؟ 
158.23 علت و پرهیز شد، بحران نماند	كفر  او ایمان شد و، كفران نماند
158.24 چون الف از استقامت شد به پیش	او ندارد هیچ از اوصاف خویش 
158.25 گشت فرد از كسوت خوهای خویش	شد برهنه جان به جان افزای خویش 
158.26 چون برهنه رفت پیش شاه فرد	شاهش از اوصاف قدسی جامه كرد
158.27 خلعتی پوشید از اوصاف شاه	بر پرید از چاه بر ایوان  جاه 
158.28 این چنین باشد، چو دردی صاف گشت	از بن  طشت آمد او بالای طشت 
158.29 در بن  طشت، ار چه بود او دردناك	شومی آمیزش  اجزای خاك 
158.30 یار  ناخوش پرّ و بالش بسته بود	ور نه او در اصل بس برجسته بود
158.31 چون عتاب اهْبطوا انگیختند	همچو هاروتش نگون آویختند
158.32 بود هاروت از ملایك بیگمان	از عتابی شد معلق همچنان 
158.33 سر نگون ز آن شد كه از سر دور ماند	خویش را سر کرد و، تنها پیش راند
158.34 آن سبد خود را چو پر از آب دید	كرد استغنا و از دریا برید
158.35 در جگر چون قطره ای آبش نماند	بحر، رحمت كرد و، او را باز خواند
158.36 رحمت بی علتی، بی خدمتی	آید از دریا مبارك ساعتی 
158.37 الله الله، گرد دریا باز گرد	گر چه باشند اهل دریا روی زرد
158.38 تا كه آید لطف و بخشایش گری	سرخ گردد روی زرد از گوهری 
158.39 زردی رو بهترین  رنگهاست	زانكه اندر انتظار  آن لقاست 
158.40 لیك سرخی بر رخی كان لامع است	بهر  آن آمد كه جانش قانع است 
158.41 كه طمع لاغر كند، زرد و ذلیل	نی ز درد و علت آید او علیل 
158.42 چون ببیند روی زرد بی سقم	خیره گردد عقل  جالینوس هم 
158.43 چون طمع بستی تو در انوار  هو	مصطفی گوید كه: ذلت نفسه 
158.44 نور، بی سایه لطیف و عالی است	آن مشبك  سایۀ غربالی است 
158.45 عاشقان عریان همی خواهند تن	پیش عریانان چه جامه؟ چه بدن؟ 
158.46 روزه داران را بود آن نان و خوان	خر مگس را چه ابا، چه دیگدان 

159. دیگر باره خطاب شاه ایاز را كه تاویل كار خود بگو و مشكل  منكران را بگو و طاعنان را بحل كن كه ایشان را در آن التباس رها كردن مروّت نیست
159.1 این سخن از حدّ و اندازه ست بیش	ای ایاز، اكنون بگو احوال  خویش 
159.2 * هین بگو احوال خود را ای ایاز	گرچه تصویر  حکایت شد دراز
159.3 هست احوال  تو از كان  نوی	تو بدین احوال كی راضی شوی ؟
159.4 هین حكایت كن از این احوال  خوش	خاك بر احوال و درس  پنج و شش 
159.5 حال  باطن گر نمی آید به گفت	حال  ظاهر گویمت در طاق و جفت 
159.6 كه ز لطف یار  تلخیهای مات	گشت بر جان خوشتر از قند و نبات 
159.7 ز آن نبات ار  گرد در دریا رود	تلخی دریا همه شیرین شود
159.8 صد هزار احوال آمد همچنین	باز سوی غیب رفتند، ای امین 
159.9 حال  امروزی  به دی  مانند  نی	همچو جو اندر روش، كش بند  نی 
159.10 شادی هر روز از نوعی دگر	فكرت هر روز را دیگر اثر

160. تمثیل  تن آدمی به مهمان خانه و تمثیل اندیشه های مختلف به مهمانان و عارف صابر در آن اندیشه ها چون مرد مهمان دوست
160.1 هست مهمانخانه این تن، ای جوان	هر صباحی ضیف نو آید در آن 
160.2 نی، غلط گفتم که آید دم به دم	ضیف تازه، فکرت و شادی و غم
160.3 * میزبان  تازه رو شو، ای خلیل	در مبند و منتظر شو در سبیل
160.4 هر چه آید از جهان  غیب وش	در دلت ضیف است، او را دار  خوش 
160.5 هین مگو كه ماند اندر گردنم	كه هم اكنون باز پرّد در عدم 

161. حكایت مهمان و کدخدا و زن و بیان فضیلت مهمانداری
161.1 آن یكی را بیگهان آمد  قنق	ساخت او را همچو طوق  اندر عنق 
161.2 خوان كشید او را، كرامتها نمود	آن شب  اندر كوی ایشان سور بود
161.3 مرد، زن را گفت پنهانی سخن	كامشب ای خاتون، دو جامۀ خواب كن 
161.4 بستر ما را بگستر سوی در	بهر  مهمان گستر آن سوی دگر
161.5 گفت زن: فرمان برم خدمت كنم	سمع و طاعت، ای دو چشم  روشنم 
161.6 هر دو بستر گسترید و رفت زن	سوی ختنه سور كرد آنجا وطن 
161.7 ماند مهمان عزیز و شوهرش	نقل بنهادند از خشك و ترش 
161.8 در سمر گفتند هر دو منتجب	سر گذشت نیك و بد  تا نیم شب 
161.9 بعد از آن مهمان ز خواب و از سمر	شد در آن بستر كه بود آن سوی در
161.10 شوهر از خجلت بدو چیزی نگفت	كه مرا این سوست، ای جان، جای خفت 
161.11 وز برای خواب تو ای بوالكرم	بستر آن سوی دگر افكنده ام 
161.12 آن قراری كه به زن او کرده بود	گشت مبدل آن طرف مهمان غنود
161.13 آن شب آنجا سخت باران در گرفت	كز شکوه ابرشان آمد شگفت 
161.14 زن بیامد بر گمان  آنكه شو	سوی در خفته ست، و آن سو آن عمو
161.15 رفت عریان در لحاف آن دم عروس	داد مهمان را به رغبت چند بوس 
161.16 گفت: میترسیدم ای مرد كلان	زآنچه میترسیدم آمد خود همان 
161.17 مرد مهمان را گل و باران نشاند	بر تو چون صابون  سلطانی بماند
161.18 اندر این باران و گل، او كی رود؟	بر سر و جان تو  او تاوان شود
161.19 زود مهمان جست و گفت: ای زن بهل	موزه دارم، من ندارم غم  ز گل 
161.20 من روان گشتم، شما را خیر باد	در سفر یك دم مبادا روح شاد
161.21 تا كه زوتر جانب معدن رود	كاین خوشی اندر سفر ره زن شود
161.22 زن پشیمان شد از این گفتار  سرد	چون رمید و رفت آن مهمان  فرد
161.23 زن بسی گفتش كه: آخر ای امیر	گر مزاحی كردم از طیبت مگیر
161.24 لابه و زاری زن سودی نداشت	رفت و ایشان را در آن حسرت گذاشت 
161.25 جامه ازرق كرد از غم مرد و زن	صورتش دیدند شمعی بی لگن 
161.26 میشد و، صحرا ز نور  شمع  مرد	چون بهشت از ظلمت شب گشته فرد
161.27 كرد مهمان  خانه، خانۀ خویش را	از غم و از خجلت این ماجرا
161.28 در درون  هر دو از راه نهان	هر زمان گفتی خیال  میهمان 
161.29 كه بدم یار  خضر صد گنج  جود	می فشاندم، لیك روزیتان نبود

162. تمثیل  فكر  هر روزینه كه در دل آید به مهمان نو كه از اول روز در خانه فرود آید و تحكم و بد خوئی كند و فضیلت مهمانداری و ناز مهمان كشیدن
162.1 هر زمان فكری چو مهمان  عزیز	آید اندر سینه چون جان  عزیز
162.2 فكر را، ای جان، به جای شخص دان	زانكه شخص از فكر دارد قدر، هان 
162.3 فكر  غم  گر راه شادی میزند	كارسازیهای شادی میكند
162.4 خانه میروبد به تندی او ز غیر	تا در آید شادی نو ز اصل خیر
162.5 می فشاند برگ زرد از شاخ  دل	تا بروید برگ سبز  متصل 
162.6 میكـند از بیخ  سرور  كهنه را	تا خرامد سرو نو از ماورا
162.7 غم  كند بیخ  كژ  پوسیده را	تا نماید بیخ  رو پوشیده را
162.8 غم ز دل  هر چه بریزد یا برد	در عوض حقا  كه بهتر آورد
162.9 خاصه آنرا كه یقینش باشد این	كه بود غم بندۀ اهل  یقین 
162.10 گر ترش روئی نیارد ابر و برق	رز بسوزد از تبسمهای شرق 
162.11 سعد و نحس  اندر دلت مهمان شود	چون ستاره  خانه خانه میرود
162.12 آن زمان كه او رهین  برج توست	باش همچون طالعش شیرین و چست 
162.13 تا كه چون با مه شود او متصل	شكر گوید از تو با سلطان  دل 
162.14 هفت سال  ایوب با صبر و رضا	در بلا خوش بود با ضیف خدا
162.15 تا چو واگردد بلای سخت رو	پیش  حق گوید به صد گون  شكر  او
162.16 كز محبت، با من محبوب  كش	رو نكرد ایوب یك لحظه  ترش 
162.17 از وفا و خجلت حکم  خدا	بود چون شیر و عسل  او با بلا
162.18 فكر در سینه در آید  نو به نو	خند خندان پیش  او تو باز رو
162.19 كه اعدنی خالقی من شرّه	لا تحرّمنی انل من برّه 
162.20 ربّ اوزعنی لشكر ما اری	لا تعقب حسرة لی ان مضی 
162.21 آن ضمیر  رو ترش را پاس دار	آن ترش را چون شكر شیرین شمار
162.22 ابر اگر چه هست ظاهر رو ترش	گلشن آرنده ست ابر و  شوره  كش 
162.23 فكرت غم را مثال  ابر دان	با ترش، تو رو ترش  كم كن چنان 
162.24 بو  كه  آن گوهر به دست او بود	جهد كن  تا از تو او راضی شود
162.25 ور ندارد گوهر و نبود غنی	عادت شیرین  خود افزون  كنی 
162.26 جای دیگر سود دارد عادتت	ناگهان روزی بر آید حاجتت 
162.27 فكرتی كز شادیت مانع شود	آن  به امر و حكمت صانع شود
162.28 تو مخوان دو چار دانگش، ای جوان	بو كه نجمی باشد و  صاحب قران 
162.29 تو مگو فرعیست، او را اصل گیر	تا شوی پیوسته بر مقصود  چیر
162.30 ور تو او را فرع گیری و مضر	چشم تو در اصل باشد منتظر
162.31 زهر آمد انتظار اندر چشش	دائما در مرگ باشی زآن روش 
162.32 اصل دان آن را، بگیرش در كنار	باز ره   دایم ز مرگ انتظار

163. دیگر بار خطاب  شاه با ایاز و نواختن او ایاز را
163.1 ای ایاز  پر نیاز  صدق كیش	صدق  تو از بحر و از كوهست بیش 
163.2 نی به وقت شهوتت باشد عثار	نی رود عقل چو كوهت كاه وار
163.3 نی به وقت خشم و كینه صبرهات	سست گردد در قرار و در ثبات 
163.4 هست مردی این، نه از ریش و ذكر	ور نه بودی میر  مردان  كیر  خر
163.5 حق  كه را خوانده ست در قرآن رجال؟	كی بود این جسم را آنجا مجال ؟ 
163.6 روح حیوان را چه قدر است  ای پدر؟	آخر از بازار  قصابان گذر
163.7 صد هزاران سر نهاده بر شكم	ارزشان از دنبه و از گوشت  كم 
163.8 * تا توانی بندۀ شهوت مشو	در پی شهوت مکن جان را گرو
163.9 ورنه شهوت خان و مانت بر کند	زنده ات در گور  تاریک افکند
163.10 روسپی باشد كه از جولان  كیر	عقل  او موشی شود، شهوت چو شیر
163.11 * اندر این معنی حکایت گویمت	تا دل از شهوت به کلی شویمت

164. وصیت كردن آن پدر  دختر را كه از این شوهر که تو راست خود را نگاهدار تا حامله نشوی
164.1 خواجه ای بود و مر او را دختری	زهره خدّی، مه رخی، سیمین بری 
164.2 گشت بالغ، داد دختر را به شوی	شو نبود اندر كفایت كفو  او
164.3 خربزه  چون در رسد  شد آبناك	گر بنشكافی، تبه گشت و هلاك 
164.4 چون ضرورت بود، دختر را بداد	او به ناكفویش، از خوف فساد
164.5 گفت دختر را: كز این داماد نو	خویشتن پرهیز كن، حامل مشو
164.6 كه ضرورت بود عقد این گدا	این غریب خوار را  نبود وفا
164.7 ناگهان بجهد،  كند ترك همه	بر تو طفل  او بماند مظلمه 
164.8 گفت دختر: ای پدر، خدمت كنم	هست پندت دل پذیر و مغتنم 
164.9 هر دو روزی و سه روزی  آن پدر	دختر خود را بفرمودی حذر
164.10 * اینچنین قومی به عالم هم بدند	کز چنین نوعی نصیحت گر شدند
164.11 حامله شد ناگهان دختر از او	چونکه بد هر دو جوان، خاتون و شو
164.12 از پدر آن را نهان میداشتش	پنج ماهه گشت كودك، یا كه شش 
164.13 گشت پیدا، گفت بابا: چیست این؟	من تو را گفتم كز او دوری گزین 
164.14 این وصیتهای من خود باد بود ؟	چون نكردت پند و وعظم هیچ سود؟
164.15 گفت: بابا، چون كنم پرهیز من؟	آتش و پنبه است بی شك مرد و زن 
164.16 پنبه را پرهیز از آتش كجاست ؟	یا در آتش كی حفاظست و تقاست؟ 
164.17 گفت: کی گفتم كه سوی او مرو؟	تو پذیرای منی او مشو
164.18 در زمان  حال و انزال و خوشی	خویش را باید كه از وی در كشی 
164.19 گفت: كی دانم كه انزالش كی است؟	این نهان است و به غایت دور دست 
164.20 گفت: چشمش چون كلاپیسه شود	فهم كن، كان وقت انزالش بود
164.21 گفت: تا چشمش كلاپیسه شدن	كور گشته است این دو چشم  شوخ  من 
164.22 * نیست هر عقل حقیری پایدار	وقت حرص و، وقت خشم و كارزار

165. وصف ضعیف دل و سستی آن صوفی سایه پروردۀ مجاهده ناكردۀ داغ عشق ناکشیده و به سجده و دست بوس عام و به حرمت نظر كردن و به انگشت نمودن ایشان كه امروز در زمانه صوفی اوست. غرّه شدن و به وهم چون معلم كودكان رنجور شدن و با آن وهم كه من مجاهدم مرا در این راه پهلوان میدانند با غازیان به غزا رفته كه به ظاهر نیز هنر بنمایم جهاد را، اگر چه در جهاد اكبر مستثناام، جهاد اصغر چه محل دارد؟
165.1 رفت یك صوفی به لشكر در غزا	ناگهان آمد قطاریق  وغا 
165.2 ماند صوفی با بنه و خیمه و ضعاف	فارسان راندند تا صفّ  مصاف 
165.3 مثقلان  خاك بر جا ماندند	سابقون السابقون  در راندند
165.4 جنگها كرده، مظفر آمدند	باز گشته با غنایم  سودمند
165.5 ارمغان دادند، كای صوفی تو نیز	او برون انداخت، نستد هیچ چیز
165.6 پس بگفتندش كه: خشمینی چرا ؟	گفت: من محروم ماندم از غزا
165.7 ز آن تلطف هیچ صوفی خوش نشد	كاو میان  غزو  خنجر كش نشد
165.8 پس بگفتندش كه: آوردیم اسیر	آن یكی را بهر كشتن تو بگیر
165.9 سر ببرش  تا تو هم غازی شوی	اندكی خوش گشت صوفی، دل قوی 
165.10 كآب را گر در وضو صد روشنیست	چونكه آن نبود، تیمم كردنیست 
165.11 برد آن صوفی اسیر  بسته را	در پس خرگاه تا آرد وغا
165.12 ماند آنجا دیر صوفی با اسیر	قوم گفتند: ای عجب! چون شد فقیر؟
165.13 كافر  بسته دو دست، او كشتنیست	بسملش را موجب تاخیر چیست ؟
165.14 شخص آمد در تفحص از پی اش	دید كافر را به بالای وی اش 
165.15 همچو نر بالای ماده آن اسیر	خفته همچون شیر بالای فقیر
165.16 دستها بسته، همی خائید او	از سر استیزه،  صوفی را گلو
165.17 گبر میخائید با دندان گلوش	صوفی افتاده به زیرش، رفته هوش 
165.18 دست بسته گبر  همچون گربه ای	خسته كرده حلق  او  بی حربه ای 
165.19 نیم  كشتش كرده با دندان اسیر	ریش او پر خون ز حلق  آن فقیر
165.20 همچو تو، كز دست نفس  بسته دست	همچو آن صوفی زبون گشتیّ و پست 
165.21 ای شده عاجز ز تلّ  كیش تو	صد هزاران كوهها در پیش  تو
165.22 زین سر  پشته بمردی از شكوه	چون روی بر عقبهای همچو كوه ؟
165.23 غازیان كشتند كافر را به تیغ	هم در آن ساعت ز حمیت بی دریغ 
165.24 بر رخ صوفی زدند آب و گلاب	تا به هوش آمد ز بی هوشی و تاب 
165.25 چون به خویش آمد  بدید آن قوم را	پس بپرسیدند چون بد ماجرا
165.26 الله الله، این چه حال است ای عزیز؟	این چنین بیهوش گشتی از چه چیز ؟
165.27 از اسیر  نیم  كشت بسته دست	این چنین مدهوش افتادی و پست؟ 
165.28 گفت: چون قصد سرش كردم به خشم	طرفه در من بنگرید آن شوخ چشم 
165.29 چشم را وا كرد پهن او سوی من	چشم گردانید و شد هوشم ز تن 
165.30 گردش چشمش مرا لشكر نمود	می نیارم گفت چون پر هول بود
165.31 قصه كوته كن، كز آن چشم این چنین	رفتم از خود، اوفتادم بر زمین 

166. نصیحت مبارزان او را كه با این دل و زهره كه تو داری كه از كلاپیسه شدن چشم  كافر  اسیری دست بسته بیهوش شوی و دشنه از دستت بیفتد، زینهار که ملازم مطبخ  خانقاه باش و سوی پیكار مرو تا رسوا نشوی
166.1 قوم گفتندش: به پیكار و نبرد	با چنین زهره كه تو داری  مگرد
166.2 گرد مطبخ گرد اندر خانقاه	تا دگر رسوا نگردی در سپاه
166.3 چون ز چشم  آن اسیر  بسته دست	غرقه گشتی،  كشتی تو درشكست 
166.4 پس میان حملۀ شیران  نر	كه بود با تیغشان چون گوی سر
166.5 كه ز طاقا طاق گردنها زدن	طاق طاق جامه كوبان ممتهن 
166.6 * که ز  فشافش تیر  جانستان	ابر آزاری خجل در امتحان
166.7 كی توانی كرد در خون آ شنا ؟	چون نه ای با جنگ مردان آشنا
166.8 بس تن  بی سر كه دارد اضطراب	بس سر بی تن به خون بر  چون حباب 
166.9 زیر دست و پای اسبان در غزا	صد فنا كان غرقه گشته در فنا
166.10 این چنین هوشی كه از موشی پرید	اندر آن صف، تیغ چون خواهد كشید ؟
166.11 چالشت این حمزه خوردن نیست این	تا تو بر مالی به خوردن آستین 
166.12 نیست حمزه خوردن، اینجا تیغ بین	حمزه ای باید در این صف  آهنین 
166.13 * نیست لوت چرب، تیغ و خنجر است	جان بباید باخت، چه جای سر است؟
166.14 كار  هر نازك دلی نبود قتال	كه گریزد از خیالی چون خیال 
166.15 كار  تركان است، نی تركان، برو	جای تركان خانه باشد، خانه شو
166.16 * غزوه کی تانی کز آن چشم اینچنین؟	رفتی از دست و فتادی بر زمین

167. حكایت عیاضی، رحمه الله تعالی كه هفتاد بار به غزو رفته بود و غزاها كرده بامید شهید شدن، چون از جهاد اصغر به جهاد اكبر شتافت و خلوت گزید، آواز طبل غازیان شنید. نفس او را رنجه داشتی جهت غزا کردن و او نفس را در این دعوت متهم مینمود
167.1 گفت عیّاضی: نود بار آمدم	تن برهنه، خویش بر صفها زدم 
167.2 بی زره رفتم میان  تیغ و تیر	تا یكی تیری خورم من  جایگیر
167.3 تیر خوردن بر گلو یا مقتلی	در نیابد جز شهید مقبلی 
167.4 در تنم یك جایگه بی زخم نیست	این تنم از تیر چون پرویزنیست 
167.5 لیك بر مقتل نیامد تیرها	كار  بخت است این، نه جلدیّ و دها
167.6 چون شهادت روزی جانم نبود	رفتم اندر خلوت و در چله زود
167.7 در جهاد اكبر افكندم بدن	در ریاضت كردن و لاغر شدن 
167.8 بانگ طبل غازیان آمد به گوش	كه خرامیدند جیش  غزو كوش 
167.9 نفس از باطن مرا آواز داد	كه به گوش حس رسیدم بامداد
167.10 خیز هنگام غزا آمد، برو	خویش را در غزو كردن كن گرو
167.11 گفتم: ای نفس خبیث بی وفا	از كجا میل غزا ؟ تو از كجا ؟
167.12 راست گو ای نفس كین حیلت گریست	ور نه نفس  شهوت از طاعت بریست 
167.13 گر نگوئی راست حمله آرمت	در ریاضت سخت تر افشارمت 
167.14 نفس بانگ آورد آن دم از درون	با فصاحت، بی دهان اندر فسون 
167.15 كه مرا هر روز اینجا می كشی	جان  من چون جان گبران می كشی 
167.16 هیچ كس را نیست از حالم خبر	كه مرا تو می كشی بی خواب و خور
167.17 در غزا بجهم به یك زخم از بدن	خلق بیند مردی و ایثار من 
167.18 گفتم: ای نفسك، منافق زیستی	هم منافق می مری، تو چیستی؟ 
167.19 خوار و خود روی و مرائی بوده ای	در دو عالم اینچنین بیهوده ای 
167.20 نذر كردم كه ز خلوت هیچ من	سر برون نارم، چو زنده ست این بدن 
167.21 زانكه در خلوت هر آنچه تن  كند	نز برای روی مرد و زن كند
167.22 جنبش و آرامش اندر خلوتش	جز برای حق نباشد نیتش 
167.23 این جهاد اكبر است، آن اصغر است	هر دو كار رستم است و حیدر است 
167.24 كار  آن كس نیست  كاو را عقل و هوش	پرّد از تن، چون کند موشی خروش 
167.25 آن چنان كس را بباید چون زنان	دور بودن از مصاف و از سنان 
167.26 صوفئی آن، صوفئی این، اینت حیف	آن ز سوزن مرده، این را طعمه سیف 
167.27 نقش  صوفی باشد، او را نیست جان	صوفیان بد نام هم  زین صوفیان 
167.28 بر در و دیوار جسم  گل سرشت	حق ز غیرت نقش صد صوفی نوشت 
167.29 تا ز سحر آن نقشها جنبان شود	تا عصای موسوی پنهان شود
167.30 نقشها را میخورد صدق  عصا	چشم  فرعون است پر  گرد و حصا

168. حکایت مجاهدی دیگر و جان بازی او در غزا
168.1 صوفئی دیگر میان  صفّ  حرب	اندر آمد بیست بار از بهر  ضرب 
168.2 زخم خورد و بست زخمی را كه خورد	بار دیگر حمله آورد و نبرد
168.3 تا نمیرد تن به یك زخم از گزاف	تا خورد او بیست زخم اندر مصاف 
168.4 با مسلمانان به كافر وقت كرّ	وانگشت او با مسلمانان به فرّ
168.5 حیفش آمد كاو به زخمی جان دهد	جان ز دست صدق  او آسان رهد

169. حكایت آن مجاهد كه از همیان سیم هر روز یك درم در خندق افکندی به تفاریق از بهر ستیزه با نفس  حرص ورز و سرزنش  نفس كه "چون اندازی، یک بار انداز تا از این ماجرا خلاصی یابم كه الیاس احدی الراحتین"، و جواب او
169.1 آن یكی بودش به كف در، چل درم	هر شب افكندی یكی در آب یم 
169.2 تا كه گردد سخت بر نفس  مجاز	در تأنی، درد جان كندن دراز
169.3 * نفس او فریاد کردی هر شبی	در فتادی زار در تاب و تبی
169.4 * که چرا می نفکنی یکبارگی؟	کشتی ام در غصه و بیچارگی
169.5 * بهر حق، یکبارگی بگذار دین	نفس را کالبأس احدی الراحتین
169.6 * او نگشتی ملتفت مر نفس را 	همچنین  کشتی مر او را در عنا

170. رجوع به حکایت آن مجاهد در قتال
170.1 همچنین آن صوفی اندر وقت جنگ	بهر حق بگرفته بد بر نفس تنگ
170.2 با مسلمانان به كرّ او پیش رفت	وقت فرّ  او وانگشت از خصم تفت 
170.3 زخم  دیگر خورد، آن را هم ببست	بیست كرّت تیر و، رمح از وی شكست 
170.4 بعد از آن قوت نماند، افتاد پیش	مقعد صدق او ز صدق عشق  خویش 
170.5 صدق، جان دادن بود، هین سابقوا	از نبی بر خوان "رجالٌ صدقوا "
170.6 این همه مردن نه مرگ صورتست	این بدن مر روح را چون آلتست 
170.7 ای بسا خامی كه ظاهر خونش ریخت	لیك نفس  زنده آن جانب گریخت 
170.8 آلتش بشكست و، ره زن زنده ماند	نفس زنده ست، ار چه مركب خون فشاند
170.9 اسب  كشت و، ره نرفت آن خیره سر	ماند خام و زشت و از حق بی خبر
170.10 گر به هر خونریزئی  گشتی شهید	كافر  كشته بدی هم بوسعید
170.11 ای بسا نفس  شهید معتمد	مرده در دنیا، چو زنده میرود
170.12 روح  رهزن مرد و، تن كه تیغ  اوست	هست باقی در كف آن غزو جوست 
170.13 تیغ آن تیغ است، مرد آن مرد نیست	لیك آن صورت تو را حیران كنیست 
170.14 نفس چون مبدل شود  این تیغ  تن	باشد اندر دست صنع ذوالمنن 
170.15 آن یكی مردیست، قوتش جمله درد	وان دگر مردی تی جان، همچو گرد

171. حکایت خلیفه مصر و شاه موصل و فرستادن لشگر به طلب کنیزک و صفت كردن غمازان و نقس او بر کاغذ بستن
171.1 مر خلیفۀ مصر را غماز گفت	كه: شه موصل، به حوری گشت جفت 
171.2 یك كنیزك دارد او اندر كنار	كه به عالم نیست مانندش نگار
171.3 در بیان ناید، كه حسنش بیحد است	نقش او این است كاندر كاغذ است 
171.4 نقش در كاغذ چو دید آن كیقباد	خیره گشت و جام از دستش فتاد
171.5 پهلوانی را فرستاد آن زمان	سوی موصل با سپاهی بس گران 
171.6 كه اگر ندهد به تو آن ماه را	بركن از بن آن در و درگاه را
171.7 ور دهد،  تركش كن و مه را بیار	تا كشم من بر زمین مه در كنار
171.8 پهلوان شد سوی موصل با حشم	با هزاران رستم  صاحب علم 
171.9 چون ملخها بی عدد بر گرد دشت	قاصد اهلاك اهل  شهر گشت 
171.10 هر نواحی منجنیقی از نبرد	همچو كوه قاف او بر كار كرد
171.11 زخم تیر و سنگهای منجنیق	تیغها در گرد چون برق  بریق 
171.12 هفته ای كرد این چنین خون ریز گرم	برج  سنگین سست شد چون موم نرم 
171.13 شاه موصل دید پیكار مهول	پس فرستاد از درون پیشش رسول 
171.14 كه چه میخواهی ز خون مومنان؟	كشته می گردند زین حرب گران 
171.15 گر مرادت ملك شهر موصل است	بی چنین خونریزی اینت حاصل است 
171.16 من روم بیرون شهر، اینك در آ	تا نگیرد خون مظلومان تو را
171.17 ور مرادت گوهر و سیم و زر است	این ز ملك شهر خود آسان تر است
171.18 * هر چه میباید تو را از سیم و زر	میفرستم، چیست این آشوب و شرّ؟ 

172. ایثار كردن صاحب موصل آن كنیزك را به خلیفه تا خون ریزی مسلمانان زیاد نشود
172.1 چون رسول آمد به پیش  پهلوان	* گفت پیغام ملک را آن زمان
172.2 * گفت: من نه ملک میخواهمم نه مال	لیک میجویم یکی صاحب جمال
172.3 داد كاغذ کاندر او نقش و نشان	* گفت: پیشش بر بگو او را عیان
172.4 * کاندر این کاغذ نگر چه صورت است	زود بفرستش که ملک و جانت رست
172.5 این کنیزک خواهم، او را طالبم	هین بده، ور نه هم اكنون غالبم 
172.6 * چون رسولش بازگشت و گفت حال	داد کاغذ را و بنمود آن مثال
172.7 گشت معلومش، چه گفت آن شاه نر؟	صورتی كم گیر و زود او را ببر
172.8 من نیم در عهد ایشان بت پرست	بت  بر  آن بت پرست اولی تر است 
172.9 * با تبرک داد دختر را و برد	سوی لشکرگاه و در ساعت سپرد
172.10 روی دختر چون بدید آن پهلوان	گشت عاشق بر جمالش آن زمان 
172.11 عشق، بحری، آسمان  بر وی كفی	چون زلیخا در هوای یوسفی 
172.12 دور  گردون را  ز موج  عشق دان	گر نبودی عشق، بفسردی جهان 
172.13 كی جمادی محو گشتی در نبات ؟	كی فدای روح گشتی نامیات ؟ 
172.14 روح كی گشتی فدای آن دمی ؟	كز نسیمش حامله شد مریمی 
172.15 هر یكی بر جا  فسردی همچو یخ	كی بدی پرّان و جویان چون ملخ ؟
172.16 ذره ذره  عاشقان  آن جمال	می شتابد در علو  همچون نهال 
172.17 سبّح لله هست اشتاباتشان	تنقیۀ تن می كنند  از بهر  جان 
172.18 پهلوان، چه را  چو  ره پنداشته	شوره اش خوش آمده، حب كاشته 
172.19 چون خیالی دید آن خفته به خواب	جفت شد با او  و  از وی رفت آب 
172.20 چون بجست از خواب و شد بیدار زود	دید  كان لعبت به بیداری نبود
172.21 گفت: بر هیچ  آب خود بردم، دریغ	عشوۀ آن عشوه ده خوردم، دریغ 
172.22 پهلوان  تن بد او، مردی نداشت	تخم مردی در زمین  ریگ كاشت 
172.23 مركب عشقش دریده صد لگام	نعره میزد لاابالی: کالحمام 
172.24 ایش ابالی بالخلیفة فی الهوی	استوی عندی وجودی و التوی 
172.25 این چنین سوزان و گرم، آخر مكار	مشورت كن با یكی دانسته کار
172.26 مشورت كو؟ عقل كو؟ سیلاب آز	در خرابی كرد ناخنها دراز
172.27 بین ایدی سدّ و سوی خلف  سد	پیش و پس كی بیند آن مفتون  خد ؟
172.28 آمده در قصد جان  سیل  سیاه	تا كه روبه افكند شیری به چاه 
172.29 از چهی بنموده معدومی خیال	در چه اندازد اسود كالجبال 
172.30 هیچ كس را با زنان محرم مدار	كه مثال این دو  پنبه ست و شرار
172.31 آتشی باید نشسته  ز آب حق	همچو یوسف معتصم اندر رهق 
172.32 كز زلیخای لطیف  سرو قد	همچو شیران، خویشتن را واكشد
172.33 * نفس  خود را کی توان کردن زبون ؟	جز به امداد عقول  ذوفنون
172.34 * جانب اتمام  قصه باز ران	کاین سخن پایان ندارد پهلوان
172.35 باز گشت از موصل و میشد به راه	تا فرود آمد به بیشه و مرج گاه 
172.36 آتش عشقش فروزان آنچنان	كه ندانست او زمین  از آسمان 
172.37 قصد آن مه كرد اندر خیمه او	عقل كو و از خلیفه  خوف كو ؟
172.38 چون زند شهوت در این وادی شرار	عقل را سوزد در آن شعله چو خار 
172.39 صد خلیفه گشته كمتر از مگس	پیش  چشم  آتشینش آن نفس 
172.40 چون برون انداخت شلوار و نشست	در میان پای زن  آن زن پرست 
172.41 چون ذكر سوی مقر میرفت راست	رستخیز و غلغل از لشكر بخاست 
172.42 بر جهید او كون برهنه سوی صف	ذوالفقار  همچو آتش او بكف 
172.43 دید شیر نر  سیه از نیستان	بر زده بر قلب لشكر  ناگهان 
172.44 تازیان  چون دیو در جوش آمده	هر طویله و خیمه را بر هم زده 
172.45 شیر  نر گنبد همی كرد از لغز	در هوا  چون موج  دریا  بیست گز
172.46 پهلوان  مردانه بود و بی حذر	پیش  شیر آمد  چو شیر  مست نر
172.47 زد به شمشیر و سرش را بر شكافت	زود سوی خیمۀ مه رو شتافت 
172.48 چونكه خود را او بدان حورا نمود	مردی او همچنان بر پای بود
172.49 با چنان شیری به چالش گشت جفت	مردی او ماند بر پای و نخفت 
172.50 آن بت شیرین لقای ماه رو	در تعجب ماند  از مردی او
172.51 جفت شد با او به شهوت آن زمان	متحد گشتند حالی آن دو جان 
172.52 ز اتصال این دو جان با یکدگر	میرسد از غیبشان جانی دگر
172.53 رو نماید از طریق  زادنی	گر نباشد از علوقش رهزنی 
172.54 هر كجا دو كس، به مهری یا به كین	جمع آید، ثالثی زاید یقین 
172.55 لیك اندر غیب زاید آن صور	چون روی آن سو  ببینی از نظر
172.56 آن نتایج از قرانات تو زاد	هین مگرد از هر قرینی زود شاد
172.57 منتظر میباش آن میقات را	صدق دان  الحاق ذرّیات  را
172.58 كز عمل زائیده اند و از علل	هر یكی را صورت نطق و کلل 
172.59 بانگشان در میرسد ز آن خوش خصال	كای ز ما غافل، هلا زوتر تعال 
172.60 منتظر در غیب جان مرد و زن	مول مولت چیست؟ زوتر گام زن 

173. پشیمان شدن آن سر لشكر از خیانتی كه كرد و سوگند دادن  او آن كنیزك را كه به خلیفه باز نگوید از آنچه رفت
173.1 راه گم كرد او، از آن صبح دروغ	چون مگس افتاد اندر دیگ دوغ 
173.2 چند روزی هم بر این بد بعد از آن	شد پشیمان از چنین جرم  گران 
173.3 داد سوگندش كه: ای بدر  منیر	کن حذر تا شه نگردد زین خبیر
173.4 * در شفاعت گفت: کای خورشید رو	با خلیفه زآنچه شد چیزی مگو
173.5 * مختصر گویم، ببرد آن پهلوان	مر کنیزک را سوی شاه جهان
173.6 چونکه دید او آن کنیزک  مست گشت	پس ز بام افتاد او را نیز طشت 
173.7 دید صد چندان كه وصف اشنیده بود	كی بود خود  دیده مانند شنود ؟
173.8 وصف، تصویر است بهر چشم  هوش	صورت آن چشم دان، نی آن  گوش 

174. پرسیدن شخصی از بزرگی، فرق  میان  حقّ و باطل را
174.1 * یک مثالی گویم اکنون گوش دار	فهم کن امثال و معنی هوش دار
174.2 كرد مردی از سخندانی سؤال	حق و باطل چیست ای نیكو مقال ؟
174.3 گوش را بگرفت و گفت: این باطل است	چشم، حق است و، یقینش حاصل است 
174.4 آن به نسبت باطل آمد پیش  این	نسبت است اغلب سخنها، ای امین 
174.5 ز آفتاب ار كرد خفاش احتجاب	نیست محجوب از خیال  آفتاب 
174.6 خوف او خود از خیالش میشود	واز خیالش سوی ظلمت میبرد
174.7 آن خیال  نور می ترساندش	بر شب ظلمات  می چفساندش 
174.8 از خیال  دشمن و تصویر اوست	كه تو بر چفسیده ای بر یار و دوست 
174.9 موسیا، كشف لمع بر  كه فراشت	آن مخیّل  تاب تحقیقت نداشت 
174.10 هین مشو غرّه بدان كه قابلی	مر خیالش را و زین ره  واصلی 
174.11 از خیال  حرب  نهراسید كس	"لا شجاعه قبل حرب" این دان و بس 
174.12 بر خیال حرب حیز اندر فكر	میكند چون رستمان صد كرّ و فرّ
174.13 نقش رستم  كاو به حمامی بود	قرن  حملۀ فكر  هر خامی بود
174.14 این خیال  سمع چون مبصر شود	حیز چه بود؟ رستمی مضطر شود
174.15 جهد كن  كز گوش در چشمت رود	آنچه باطل مینمودت حق شود
174.16 ز آن سپس  گوشت شود همطبع  چشم	گوهری گردد دو گوش  همچو پشم 
174.17 بلكه جملۀ تن چو آئینه شود	جمله چشم و گوهر  سینه شود
174.18 گوش انگیزد خیال و آن خیال	هست دلالۀ وصال  آن جمال 
174.19 جهد كن تا آن خیال افزون شود	تا دلاله رهبر  مجنون شود
174.20 آن خلیفۀ گول هم یك چند نیز	ریش گاوی كرد خوش با آن كنیز
174.21 ملك را  تو ملك غرب و شرق گیر	چون نمی ماند، تو آن را برق گیر
174.22 ملكتی كان می نماند جاودان	ای دلت خفته، تو آن را خواب دان 
174.23 تا چه خواهی كرد آن باد و بروت	كه بگیرد همچو جلادان گلوت 

175. در بیان ضعف عقل منکران بعث
175.1 هم در این عالم بدان كه مأمنیست	از منافق كم شنو، كاو گفت: نیست 
175.2 حجتش این است، گوید هر دمی	گر بدی چیزی دگر، من دیدمی 
175.3 گر نبیند كودكی احوال عقل	عاقلی هرگز كند از عقل نقل ؟ 
175.4 ور نبیند عاقلی احوال  عشق	كم نگردد ماه نیكو فال  عشق 
175.5 حسن  یوسف  دیدۀ اخوان ندید	از دل یعقوب كی شد ناپدید؟
175.6 مر عصا را چشم موسی چوب دید	چشم  غیبی  افعی و آشوب دید
175.7 چشم سر با چشم سرّ در جنگ بود	غالب آمد چشم سرّ حجت نمود
175.8 چشم موسی دست خود را دست دید	پیش  چشم  غیب  نوری بد پدید
175.9 این سخن پایان ندارد  در كمال	پیش هر محروم باشد این خیال 
175.10 چون حقیقت پیش او  فرج و گلوست	كم بیان  كن پیش او اسرار  دوست 
175.11 پیش ما  فرج و گلو باشد خیال	لاجرم هر دم نماید جان جمال 
175.12 هر كه را فرج و گلو آئین و خوست	آن "لكم دین ولی دین" بهر اوست 
175.13 با چنان انكار  كوته كن سخن	احمدا كم گوی با گبر  كهن 

176. آمدن خلیفه نزد آن کنیز جهت شهوت رانی و جماع
176.1 آن خلیفه كرد رای اجتماع	سوی آن زن رفت از بهر جماع 
176.2 ذكر او كرد و  ذكر بر پای كرد	قصد خفت و خیز  مهرافزای كرد
176.3 چون میان پای آن خاتون نشست	پس قضا آمد ره عیشش ببست 
176.4 خشت خشت موش در گوشش رسید	خفت مردی، شهوتش كلی رمید
176.5 وهم  آن، كز مار باشد آن صریر	كه همی جنبد به تندی از حصیر

177. خنده گرفتن آن كنیزك را از ضعف شهوت خلیفه و قوت شهوت آن پهلوان و فهم كردن خلیفه حال او را و پرسیدن
177.1 زن چو دید آن سستی او، از شگفت	آمد اندر قهقهه، خنده اش گرفت 
177.2 یادش آمد مردی آن پهلوان	كاو بكشت او شیر و  اندامش چنان 
177.3 غالب آمد خندۀ زن شد دراز	جهد میكرد و، نمیشد لب فراز
177.4 سخت میخندید، همچون بنگیان	غالب آمد خنده بر سود و زیان 
177.5 هر چه اندیشید، خنده میفزود	همچو بند سیل  ناگاهان گشود
177.6 گریه و خنده، غم و شادی دل	هر یكی را معدنی دان مستقل 
177.7 هر یكی را مخزن و مفتاح آن	ای برادر، در كف فتاح دان 
177.8 هیچ ساكن می نشد آن خنده رو	پس خلیفه تیره گشت و تند خو
177.9 زود شمشیر  چو آتش بركشید	گفت: سرّ خنده  را گو، ای پلید
177.10 در دلم زین خنده ظنی اوفتاد	راستی گو، عشوه نتوانیم داد
177.11 ور خلاف راستی بفریبیم	یا بهانۀ چرب آری تو  به  دم 
177.12 من بدانم، در دل من روشنیست	بایدت گفتن هر آنچه گفتنیست 
177.13 در دل  شاهان  تو ماهی دان سطبر	گر چه  گه گه شد ز غفلت زیر  ابر
177.14 یك چراغی هست در دل وقت گشت	وقت خشم و حرص اندر زیر  طشت 
177.15 آن فراست این زمان یار من است	گر نگوئی آنچه حق  گفتن است 
177.16 من بدین شمشیر برّم گردنت	سود می ندهد بهانه كردنت 
177.17 * این زمان بکشم تو را بی هیچ شک	تیغ را کرد او حواله، گفت: نک
177.18 ور بگوئی راست  آزادت كنم	حق  یزدان نکشمت، شادت كنم 
177.19 هفت مصحف در زمان بر هم نهاد	خورد سوگند و چنین تقریر داد

178. فاش كردن آن كنیزك راز را با خلیفه از بیم  زخم شمشیر و اكراه خلیفه كه: راست گو سبب این خنده را و گر نه بكشمت
178.1 زن چو عاجز گشت، گفت احوال را	مردی آن رستم  صد زال را
178.2 شرح آن گردك كه اندر راه بود	یك به یك او با خلیفه وانمود
178.3 شیر  كشتن، سوی خیمه آمدن	و آن  ذكر قائم چو شاخ  كرگدن 
178.4 او بدان قوّت که از شیر  شکار	هیچ تغییرش نشد، بد برقرار
178.5 تو بدین سستی که چون کردی بگوش	خشت خشت موشکی، رفتی ز هوش 
178.6 من چو دیدم از تو این و از وی آن	زآن سبب خندیدم ای شاه جهان
178.7 رازها را میكند حق آشكار	چون بخواهد رست تخم  بد، مكار
178.8 این بهار  نو ز بعد برگ ریز	هست برهان بر وجود رستخیز
178.9 آتش و باد، ابر و آب و آفتاب	رازها را می برآرند از تراب 
178.10 در بهاران  سرّها پیدا شود	هر چه خوردست این زمین رسوا شود
178.11 بر دمد آن از دهان و از لبش	تا پدید آید ضمیر و مذهبش 
178.12 سرّ  بیخ  هر درختی و خورش	جملگی پیدا شود آن بر سرش 
178.13 هر غمی كز وی تو دل آزرده ای	از خمار  می  بود  كان خورده ای 
178.14 لیك، كی دانی كه آن رنج  خمار	از كدامین می  برآمد آشكار ؟
178.15 این خمار اشكوفۀ آن دانه است	آن شناسد كآگه و فرزانه است 
178.16 شاخ و اشكوفه نماند دانه را	نطفه كی ماند تن  مردانه را ؟
178.17 نیست ماننده هیولا با اثر	دانه كی ماننده آمد با شجر ؟
178.18 نطفه از نان است، كی ماند به نان ؟	مردم از نطفه ست، كی باشد چنان ؟ 
178.19 جنی از نار است، كی ماند به نار ؟	از بخار است ابر و، نبود چون بخار
178.20 از دم  جبریل عیسی شد پدید	كی به صورت همچو او شد ناپدید ؟
178.21 آدم از خاك است، كی ماند به خاك ؟	هیچ انگوری نمی ماند به تاك 
178.22 كی بود طاعت چو خلد پایدار ؟	كی بود دزدی به شكل  پای دار ؟
178.23 هیچ اصلی نیست مانند اثر	پس ندانی اصل  رنج و درد سر
178.24 لیك بی اصلی نباشد این جزا	بی گناهی كی برنجاند خدا ؟
178.25 آنچه اصل است و كشندۀ هر شی است	گر نمی ماند به وی هم از وی است 
178.26 پس بدان، رنجت نتیجۀ زلتیست	آفت این ضربتت از شهوتی است 
178.27 گر ندانی این گنه را ز اعتبار	زود زاری كن، طلب كن اغتفار
178.28 سجده كن صد بار، میگو: ای خدا	نیست این غم غیر  در خورد و سزا
178.29 ای تو سبحان، پاك از ظلم و ستم	كی دهی بی جرم جان را درد و غم ؟
178.30 من معین می ندانم جرم را	لیك هم جرمی بباید گرم را
178.31 چون بپوشیدی سبب را ز اعتبار	دائما  آن جرم را پوشیده دار
178.32 كاین جزا اظهار جرم  من بود	واز سیاست دزدیم ظاهر شود
178.33 باز گردم سوی توبه شاه باز	تا شود معلوم اسرار  نیاز

179. عزم كردن شاه چون واقف شد بر آن خیانت كه بپوشد و عفو كند و او را به وی دهد و دانست كه آن فتنه جزای قصد او بود و ظلم او بر صاحب موصل كه "و منْ أساء فعلیهاو إنّ ربّك لبالْمرْصاد" و ترسیدن كه اگر انتقام كشد، آن انتقام هم بر سر او آید چنانكه این ظلم و طمع بر سرش آمد
179.1 شاه با خود آمد، استغفار كرد	یاد جرم و زلت و اصرار كرد
179.2 گفت با خود: آنچه كردم با كسان	شد جزای آن  به جان  من رسان 
179.3 قصد جفت دیگران كردم ز جاه	بر من آمد آن و  افتادم به چاه 
179.4 من در  خانۀ كس دیگر زدم	او در  خانۀ مرا زد  لاجرم 
179.5 هر كه با اهل كسان شد فسق جو	اهل خود را دان كه قوّاد است او
179.6 زآنكه مثل آن  جزای او شود	چون جزای سیئه  مثلش بود
179.7 چون سبب كردی كشیدی سوی خویش	مثل آن را، پس تو دیّوثی ز پیش 
179.8 غصب كردم از شه موصل كنیز	غصب كردند از من او را زود نیز
179.9 او امین من بد و لالای من	خاینش كرد آن خیانتهای من 
179.10 نیست وقت كین گزاری و انتقام	من به دست خویش كردم كار  خام 
179.11 گر كشم كینه از آن میر و حرم	آن تعدّی هم بیاید بر سرم 
179.12 همچنان كاین ظلم آمد در جزا	آزمودم، باز نزمایم  ورا
179.13 درد صاحب موصلم گردن شكست	من نیارم این دگر را نیز خست 
179.14 داد حقمان از مكافات آگهی	گفت:  ان عدتم به عدنا به 
179.15 چون فزونی كردن اینجا سود نیست	غیر صبر و مرحمت  محمود نیست 
179.16 "ربّنا انا ظلمنا" سهو رفت	رحمتی كن، ای رحیمیهات زفت 
179.17 عفو كردم، تو هم از من عفو كن	از گناهان  نو و جرم  كهن 
179.18 * گفت: اكنون ای كنیزك وامگو	این سخن را كه شنیدم من ز تو
179.19 پاس دار و بر کسی عرضه مکن	آنچه گفتی، ای کنیزک، زین سخن
179.20 با امیرت جفت خواهم كرد من	الله الله، زین حكایت دم مزن 
179.21 تا نگردد او ز رویم شرمسار	كاو یكی بد كرد و، نیكی صد هزار
179.22 بارها من امتحانش كرده ام	خوب تر از تو بدو بسپرده ام 
179.23 در امانت یافتم او را تمام	این قضایی بود هم از كردهام 

180. خواندن خلیفه پهلوان را و کنیزک را به او عقد کردن
180.1 پس به خود خواند آن امیر  خویش را	كشت در خود خشم  قهر اندیش را
180.2 كرد با او یك بهانۀ دل پذیر	كه شدستم زین كنیزك من نفیر
180.3 ز آن سبب كز غیرت و رشك كنیز	مادر فرزند دارد صد ازیز
180.4 مادر فرزند را  بس  حق هاست	او نه در خورد چنین جور و جفاست 
180.5 رشك و غیرت میبرد خون میخورد	زین كنیزك سخت تلخی میبرد
180.6 چون كسی را  داد خواهم این كنیز	پس تو را اولیتر است این، ای عزیز
180.7 كه تو جانبازی نمودی بهر او	خوش نباشد دادن او را جز به تو
180.8 عقد كردش با امیر او را و داد	خشم را و حرص را یک سو نهاد
180.9 گر بدش سستی ز نرّی خران	بود او را مردی پیغمبران

181.  در بیان "نحْن قسمْنا"، كه یكی را قوت و شهوت خران دهد و یكی را صفا و صفوت فرشتگان
تخمهائی که شهوتی  نبود --- بر  او جز قیامتی  نبود
سر ز هوا تافتن از سروریست ---  ترك هوا قوت پیغمبریست
181.1 ترك خشم و شهوت و حرص آوری	هست مردی و رگ پیغمبری 
181.2 نرّی خر  گو مباش اندر رگش	حق همی داند "الغ بگلر بگش" 
181.3 مرده ای باشم، به من حق بنگرد	به از آن که زنده باشم دور و رد
181.4 مغز  مردی این شناس و، پوست آن	آن بود در دوزخ و، این در جنان 
181.5 حفت الجنة مكاره را رسید	حفت النار از هوا آمد پدید
181.6 ای ایاز  نرّه شیر  دیو  كش	مردی خر كم، فزون مردی هش 
181.7 آنچه چندین صدر ادراكش نكرد	لعب كودك بود پیشت، اینت مرد
181.8 ای بدیده لذت امر مرا	جان سپرده بهر امرم در وفا
181.9 * ای که از تعظیم امرش آگهی	این حکایت گوش کن، گر والهی
181.10 داستان  ذوق  امر و چاشنیش	بشنو اكنون در بیان  معنویش 

182. دادن شاه محمود گوهر را بزم به دست وزیر كه این بچند ارزد و مبالغه كردن وزیر در قیمت و فرمودن  شاه وزیر را كه این را بشكن و گفتن وزیر كه این گوهر نفیس را چگونه بشكنم
182.1 * گفت روزی شاه محمود غنی	آن شه غزنین و سلطان  سنی
182.2 یک صباحی جانب دیوان شتافت	جمله اركان را در آن دیوان بیافت 
182.3 گوهری بیرون كشید او مستنیر	پس نهادش زود در دست وزیر
182.4 گفت: چون است و چه ارزد این گهر؟	گفت: بیش ارزد ز صد خروار  زر
182.5 گفت: بشكن، گفت: چونش بشكنم؟	نیك خواه مخزن و مالت  منم 
182.6 چون روا دارم كه مثل این گهر	كه نیاید در بها  گردد هدر؟
182.7 گفت: شاباش و بدادش خلعتی	گوهر از وی بستد آن شاه فتی 
182.8 كرد ایثار  وزیر آن شه ز جود	هر لباس و حله  كاو پوشیده بود
182.9 ساعتیشان كرد مشغول سخن	از قضیۀ تازه و سرّ كهن 
182.10 بعد از آن دادش به دست حاجبی	كه: چه ارزد این به دست طالبی؟ 
182.11 گفت: ارزد این به نیمۀ مملكت	حافظش بادا خدا از مهلكت 
182.12 گفت: بشكن، گفت: ای خورشید تیغ	بس دریغ است این شكستن، بس دریغ 
182.13 قیمتش بگذار، بین تاب و لمع	كه شدست این نور  روز  او را تبع 
182.14 دست كی جنبد مرا در كسر او؟	كی خزانۀ شاه را باشم عدو؟
182.15 شاه خلعت داد و ادرارش فزود	پس دهان در مدح  عقل  او گشود
182.16 بعد یك ساعت به دست میر داد	درّ را، کاین امتحان كن  بازدیاد
182.17 او همین گفت و همه میران همین	هر یكی را خلعتی داد او ثمین 
182.18 جامگیهاشان همی افزود شاه	آن خسیسان را ببرد از ره  به چاه 
182.19 همچنین گفتند پنجه شصت امیر	جملگان، یك یك، به تقلید وزیر
182.20 گر چه تقلید است استون  جهان	هست رسوا هر مقلد ز امتحان 
182.21 شاه چون کرد امتحان  جملگان	مال و خلعت برد هر یک بیکران
182.22 * همچنان در دور گردان شد گهر	تا به دست آن ایاز  دیده ور
182.23 * آخرین بنهاد در کفّ  ایاز	گفت او را: کای حریف دیده باز
182.24 * یک به یک دیدند این گوهر، تو هم	در شعاعش در نگر، ای محترم

183. رسیدن آن گوهر آخر دور به دست ایاز و كیاست ایاز و مقلد ناشدن او ایشان را، و مغرور ناشدن او به مال و خلعت و جامگی افزون كردن، و مدح  عقل ایشان كردن، كه نشاید مقلد را مسلمان دانستن اگر مسلمان باشد، و نادر باشد كه مقلد ثبات كند بر آن اعتقاد و مقلد از آن امتحانها به سلامت بیرون آید كه ثبات بینایان ندارد
183.1 ای ایاز، اكنون بگوئی  كاین گهر	چند می ارزد بدین تاب و هنر
183.2 گفت: افزون ز آنچه تانم گفت من	گفت: اكنون زود خردش در شكن 
183.3 سنگها در آستین بودش شتاب	خرد كرد و، پیش او بود این صواب 
183.4 ز اتفاق  طالع با دولتش	دست داد آن لحظه نادر حکمتش
183.5 یا بخواب این دیده بود آن با صفا	كرده بود اندر بغل دو سنگ را
183.6 همچو یوسف كاندرون  قعر چاه	كشف شد پایان كارش از اله 
183.7 هر كه را فتح و ظفر پیغام داد	پیش او یك شد مراد و نامراد
183.8 هر كه پایندان وی شد وصل  یار	او چه ترسد از شكست كارزار ؟
183.9 چون یقین گشتش كه خواهد كرد مات	فوت اسب و پیل باشد ترّهات 
183.10 گر برد اسبش هر آنكه اسب جوست	اسب او گوئی كه پیش آهنگ اوست 
183.11 مرد را با اسب كی خویشی بود ؟	عشق  اسبش از پی پیشی بود
183.12 بهر صورتها مكش چندین زحیر	بی صداع صورتی معنی بگیر
183.13 هست زاهد را غم  پایان كار	تا چه باشد حال او روز  شمار
183.14 عارفان ز آغاز گشته هوشمند	از غم و احوال  آخر فارغند
183.15 بود عارف را غم  خوف و رجا	سابقه دانیش  خورد آن هر دو را
183.16 دید كاو سابق زراعت كرد ماش	او همی داند چه خواهد بود چاش 
183.17 عارف است او، باز رست از خوف و بیم	های و هو را كرد تیغ  حق دو نیم 
183.18 بود او را بیم و امید از خدا	خوف  فانی شد، عیان شد آن رجا
183.19 * خوف طی شد، جملگی امید شد	نور گشت و تابع خورشید شد
183.20 * ز امتحان شاه بود آگه ایاز	در فریب شه نشد گمره ایاز
183.21 * خلعت و ادرار از راهش نبرد	کرد گوهر ز امر شاه او خرد و مرد

184. تشنیع  امیران ایاز را كه: چرا چنین گوهر را شكستی؟ و جواب او
184.1 چون شكست او گوهر خاص آن زمان	ز آن امیران خاست بس بانگ و فغان 
184.2 كاین چه بی باكیست؟ و الله كافر است	هر كه این پر نور گوهر را شكست 
184.3 و آن جماعت، جمله از جهل و عما	در شكسته درّ  امر  شاه را
184.4 قیمت گوهر، نتیجۀ مهر و ود	بر چنان خاطر چرا پوشیده شد ؟
184.5 گفت ایاز: ای مهتران  نامور	امر شه بهتر به قیمت، یا گهر ؟
184.6 * امر سلطان به بود پیش شما	یا كه این نیكو گهر؟ بهر  خدا
184.7 ای نظرتان بر گهر، بر شاه نی	قبله تان غول است و، جادۀ راه نی 
184.8 من ز شه بر می نگردانم نظر	من چو مشرك روی نارم در حجر
184.9 بی گهر  جانی كه رنگین سنگ راه	بر گزیند، پس نهد او امر  شاه 
184.10 پشت سوی لعبت  گل رنگ كن	عقل در رنگ آورنده  دنگ كن 
184.11 اندر آ  در جو، سبو بر سنگ زن	آتش اندر بو و اندر رنگ زن 
184.12 گر نه ای در راه دین از ره زنان	رنگ و بو مپرست  مانند زنان 
184.13 * گوهر امر شه بود، ای ناکسان	جمله بشکستید گوهر را عیان
184.14 * چون ایاز این راز بر صحرا فکند	جمله ارکان خوار گشتند و نژند
184.15 سر فرو انداختند آن سروران	عذر گویان گشته زین نسیان به جان 
184.16 از دل  هر یك دو صد آه آن زمان	همچو دودی میشدی بر آسمان 

185. قصد کردن شاه به قتل امیران و شفاعت كردن ایاز آنها را که العفو اولی
185.1 كرد اشارت شه به جلاد كهن	كه ز صدرم این خسان را پاک كن 
185.2 این خسان چه لایق صدر  منند؟	كز پی سنگ امر ما را بشكنند
185.3 امر  ما پیش چنین اهل  فساد	بهر  رنگین سنگ شد خوار و كساد
185.4 پس ایاز  مهر افزا بر جهید	پیش تخت آن الغ سلطان دوید
185.5 سجده كرد و پس گلوی خود گرفت	كای قبادی كز تو چرخ آرد شگفت 
185.6 ای همائی كه همایان فرّخی	از تو دارند و، سخاوت هر سخی 
185.7 ای كریمی كه كرمهای جهان	محو گردد پیش  ایثارت نهان 
185.8 ای لطیفی كه  گل سرخت چو دید	از خجالت پیرهن را بر درید
185.9 از غفوری تو غفران چشم سیر	روبهان بر شیر  از عفو  تو چیر
185.10 غیر  عفو تو كه را دارد سند	هر كه با امر تو بی باكی كند
185.11 غفلت و گستاخی این مجرمان	از وفور  عفو توست، ای عفو ران 
185.12 دائما غفلت ز گستاخی دمد	كه برد تعظیم از دیده رمد
185.13 غفلت و نسیان بد آموخته	ز آتش تعظیم گردد سوخته 
185.14 هیبتش بیداری و فطنت دهد	سهو و نسیان از دلش بیرون جهد
185.15 وقت غارت، خواب ناید خلق را	تا نبرباید كسی زو دلق را
185.16 خواب، چون در میرمد از بیم  دلق	خواب و نسیان كی بود با بیم حلق ؟ 
185.17 "لا تواخذ، ان نسینا" شد گواه	كه بود نسیان به وجهی هم گناه 
185.18 زانكه استكمال  تعظیم او نكرد	ور نه نسیان در نیاوردی نبرد
185.19 گر چه نسیان لا بد و ناچار بود	در سبب ورزیدن او مختار بود
185.20 كاو تهاون كرد در تعظیم ها	تا كه زآن نسیان شد و سهو و خطا
185.21 همچو مستی كاو جنایتها كند	گوید او: معذور بودم من ز خود
185.22 گویدش: لیكن سبب، ای زشت كار	از تو بد در رفتن  آن اختیار
185.23 بیخودی نامد به خود، توش خوانده ای	اختیار از خود نشد، توش رانده ای 
185.24 گر رسیدی مستئی بی جهد تو	حفظ كردی ساقی جان عهد تو
185.25 پشت دارت او بدی و عذر خواه	من غلام  زلت مست اله 
185.26 عفوهای جمله عالم ذره ای	عكس عفوت، ای ز تو هر بهره ای 
185.27 عفوها گفته ثنای عفو  تو	نیست كفوش أیها النّاس اتقوا
185.28 جانشان بخش و ز خودشان هم مران	كام  شیرین  تواند، ای كامران 
185.29 رحم كن بر آنكه او روی  تو دید	فرقت تلخ  تو چون خواهد چشید ؟
185.30 از فراق  تلخ میگوئی سخن	هر چه خواهی كن، ولیكن این مكن 
185.31 * در جهان نبود بتر از هجر یار	این سخن از عاشق خود گوش دار
185.32 صد هزاران مرگ تلخ از دست تو	نیست مانند فراق  شست تو
185.33 تلخی هجر از ذكور و از اناث	دور دار ای مجرمان را مستغاث 
185.34 بر امید وصل  تو مردن خوش است	تلخی هجر  تو فوق آتش است 
185.35 گبر میگوید میان آن سقر	چه غمم بودی گرم كردی نظر ؟
185.36 كان نظر شیرین كنندۀ رنجهاست	ساحران را خونبهای دست و پاست 

186. تفسیر گفتن ساحران فرعون را در وقت سیاست كه لا ضیر إنّا إلی  ربّنا منْقلبون
186.1 نعرۀ لا ضیر بشنید آسمان	چرخ گوئی شد پی آن صولجان 
186.2 ضربت فرعون ما را نیست ضیر	لطف حق غالب بود بر قهر غیر
186.3 گر بدانی سرّ ما را، ای مضل	می رهانیمان ز رنج، ای كوردل 
186.4 هین بیا این سو ببین كان ارغنون	می زند "یا لیت قوْمی یعلمون" 
186.5 داد ما را فضل  حق فرعونئی	نی چنین فرعونی بی عونئی 
186.6 سر بر آر و ملك بین زنده و جلیل	ای شده غرّه به ملک مصر و نیل 
186.7 گر تو ترك این نجس خرقه  كنی	نیل را در نیل  جان غرقه كنی 
186.8 هین بدار از مصر، ای فرعون، دست	در میان  مصر  جان، صد مصر هست 
186.9 تو "انا ربی" همی گوئی مدام	غافل از ماهیت این هر دو نام 
186.10 "رب"، بر مربوب  كی لرزان بود ؟	كی انا دان بند جسم و جان بود ؟
186.11 نك انا مائیم رسته از انا	از انای پر بلای پر عنا
186.12 آن انائی بر تو ای سگ  شوم بود	در حق  ما دولت محتوم بود
186.13 گر نبودیت این انای كینه كش	كی زدی بر ما چنین اقبال خوش ؟ 
186.14 شكر  آن كز دار  فانی میرهیم	بر سر این دار  پندت میدهیم 
186.15 دار  قتل  ما براق  رحمت است	دار  ملك تو غرور و غفلت است 
186.16 این حیاتی خفیه در نقش  ممات	و آن مماتی خفیه در قشر  حیات 
186.17 مینماید نور، نار و،  نار، نور	ور نه دنیا كی بدی دار الغرور ؟
186.18 هین مكن تعجیل، اول نیست شو	چون غروب آری، بر آر از شرق  ضو
186.19 زان انائی در ازل دل تنگ شد	این انا دل بیخود و جان دنگ شد
186.20 * آن انائی سرد گشت و ننگ شد	این انا خم داده همچون چنگ شد
186.21 از انا چون رست، اكنون شد انا	آفرین بر آن انای بی عنا
186.22 ز آن انای بی عنا  خوش گشت جان	شد جهان او زان انای اینجهان 
186.23 او گریزان و انا اندر پیش	میدود چون دید ویرانی وی اش 
186.24 طالب اوئی، نگردد طالبت	چون بمردی، طالبت شد  مطلبت 
186.25 زنده ای، كی مرده شو  شوید تو را ؟	طالبی، كی مطلبت جوید تو را ؟
186.26 اندر این بحث، ار خرد ره بین بدی	فخر  رازی  راز دار دین بدی 
186.27 لیك چون من لم یذق لم یدر بود	عقل و تخییلات او حیرت فزود
186.28 كی شود كشف از تفكر این انا ؟	این انا مكشوف شد بعد الفنا
186.29 می فتد این عقلها در افتقاد	در مغاكیّ حلول و اتحاد
186.30 ای ایاز  گشته فانی ز اقتراب	همچو اختر در شعاع آفتاب 
186.31 بلكه چون نطفه مبدّل تو به تن	نه از حلول و اتحاد مفتتن 
186.32 عفو كن، ای عفو در صندوق تو	سابق لطفی و ما مسبوق  تو

187. مجرم دانستن ایاز خود را در این شفاعت گری و عذر این جرم خواستن و در آن عذر خواهی خود را مجرم دانستن، و این شكستگی از عظمت شاه خیزد كه أعلمكم بالله اخشاكم من الله إنّما یخْشی اللّه منْ عباده الْعلماء
187.1 من كه باشم كه بگویم: عفو كن؟	ای تو سلطان و خلاصۀ امر   كن 
187.2 من كه باشم كه بوم من با منت؟	ای گرفته جمله  من ها  دامنت 
187.3 من كه آرم رحم  خلم آلود را	ره نمایم علم  حلم اندود را
187.4 صد هزاران صفع را ارزانیم	گر زبون  صفعها گردانیم 
187.5 من کیم تا پیشت اعلامی  كنم؟	یا كه  وا یادت دهم  شرط كرم 
187.6 آنچه معلوم تو نبود چبود آن ؟	وآنچه یادت نیست  كو اندر جهان ؟ 
187.7 ای تو پاك از جهل و، علمت پاك از آن	كه فراموشی كند وی را نهان 
187.8 هیچ كس را، تو كسی انگاشتی	همچو خورشیدش به نور افراشتی 
187.9 چون كسم كردی، اگر لابه كنم	مستمع شو لابه ام را از كرم 
187.10 زانكه از نقشم چو بیرون برده ای	آن شفاعت هم  تو خود را كرده ای 
187.11 چون ز رخت من  تهی گشت این وطن	ترّ و خشك خانه نبود آن  من 
187.12 هم دعا از من روان كردی چو آب	هم ثباتش بخش و گردان مستجاب 
187.13 هم تو بودی اول آرندۀ دعا	هم تو باش آخر اجابت را رجا
187.14 تا زنم من لاف، كان شاه جهان	بهر بنده عفو كرد از مجرمان 
187.15 درد بودم  سر به سر من  خود پسند	كرد شاهم داروی هر دردمند
187.16 دوزخی بودم پر از شور و شری	كرد دست فضل  اویم  كوثری 
187.17 هر كه را سوزید دوزخ در قود	من برویانم دگر بار از جسد
187.18 كار كوثر چیست؟ كه هر سوخته	گردد از وی نابت و اندوخته 
187.19 قطره قطره او منادیّ كرم	كانچه دوزخ سوخت، من باز آورم 
187.20 * همچو مرهم بر سر  زخم عفن	ینبت لحما  جدیدا  خالصا 
187.21 هست دوزخ همچو سرمای خزان	هست كوثر چون بهار  گلستان 
187.22 هست دوزخ همچو مرگ و چون فنا	هست کوثر نفخ  صور از کبریا
187.23 * هست دوزخ همچو مرگ و خاك گور	هست كوثر بر مثال  نفخ  صور
187.24 ای ز دوزخ سوخته اجسامتان	سوی كوثر می كشد اكرامتان 
187.25 چون خلقت الخلق كی یربح علی	لطف تو فرمود ای قیوم  حی 
187.26 "لا لان  اربح علیهم"  جود توست	كه شود زو جمله ناقصها درست 
187.27 عفو كن زین ناقصان  تن پرست	عفو از دریای عفو اولی تر است 
187.28 عفو  خلقان  همچو جوی و همچو سیل	هم بدان دریا همی تازند خیل 
187.29 عفوها هر شب از این دل پاره ها	چون كبوتر سوی تو آید  شها
187.30 بازشان وقت سحر پرّان كنی	تا به شب محبوس این ابدان كنی 
187.31 پر زنان بار  دگر تا وقت شام	میپرند از عشق  آن ایوان و بام 
187.32 تا كه از تن  تار  وصلت بگسلند	پیش تو آیند، كز تو مقبلند
187.33 پر زنان ایمن ز رجع  سر نگون	در هوا "كانا إلیه راجعون" 
187.34 بانگ می آید "تعالوْا" ز آن كرم	بعد از آن رجعت نماند درد و غم 
187.35 بس غریبیها كشیدید از جهان	قدر من دانسته باشید  ای مهان 
187.36 زیر سایۀ این درختم  مست ناز	هین بیندازید پاها را دراز
187.37 پایهای پر عنا  از بهر دین	بر كنار و  دست حوران خالدین 
187.38 حوریان گشته مغمز مهربان	كز سفر باز آمدند این صوفیان 
187.39 صوفیان  صافیان چون نور خور	مدتی افتاده بر خاك و قذر
187.40 بی اثر پاك از قذر باز آمدند	همچو نور خور سوی قصر بلند
187.41 این گروه مجرمان هم، ای مجید	جمله سرهاشان به دیواری رسید
187.42 بر خطا و جرم خود واقف شدند	گر چه مات كعبتین  شه بدند
187.43 رو به تو كردند اكنون، اه كنان	ای كه لطفت مجرمان را  ره كنان 
187.44 راه ده آلودگان را، العجل	در فرات عفو و عین مغتسل 
187.45 تا كه غسل آرند ز آن جرم  دراز	در صف پاكان روند اندر نماز
187.46 اندر آن صفها  ز اندازه برون	غرقگان  نور  نحن الصافون 
187.47 چون سخن در وصف آن حالت رسید	هم قلم بشكست و هم كاغذ درید
187.48 بحر را پیمود هیچ اسكره ای؟	شیر را برداشت هرگز برّه ای ؟
187.49 گر حجاب استت  برون رو ز احتجاب	تا ببینی پادشاهی عجاب 
187.50 گر چه بشكستند جامت قوم  مست	آنكه مست از تو بود، عذریش هست 
187.51 مستی ایشان  به اقبال و به مال	نه ز بادۀ توست؟ ای نیکو خصال 
187.52 ای شهنشه، مست تخصیص تو اند	عفو كن از مست خود، ای عفومند
187.53 لذت تخصیص تو وقت خطاب	آن  كند  كه ناید از صد  خم شراب 
187.54 چونكه مستم كرده ای، حدّم مزن	شرع  مستان را نیارد حدّ زدن 
187.55 چون شوم هشیار  آنگاهم بزن	كه نخواهم گشت خود  هشیار من 
187.56 هر كه از جام  تو خورد، ای ذو المنن	تا ابد  رست از هش و از حد زدن 
187.57 خالدین فی فناء سكرهم	من یفانی فی هواكم لم یقم 
187.58 فضل تو گوید دل  ما را كه: رو	ای شده در دوغ  عشق  ما گرو
187.59 چون مگس در دوغ  ما افتاده ای	تو نه ای مست، ای مگس، تو باده ای 
187.60 كركسان مست از تو گردند، ای مگس	چونكه بر بحر  عسل رانی فرس 
187.61 كوه ها  چون ذره ها سر مست تو	نقطه و پرگار و خط در دست تو
187.62 فتنه، كه لرزند از او، لرزان توست	هر گران قیمت گهر  ارزان  توست 
187.63 گر خدا دادی مرا پانصد دهان	گفتمی شرح  تو، ای جان  جهان 
187.64 یك دهان دارم من، آن هم منكسر	در خجالت از تو، ای دانای سرّ
187.65 منكسرتر خود نباشم از عدم	كز دهانش آمدستند این امم 
187.66 صد هزار آثار  غیبی منتظر	كز عدم بیرون جهد با لطف و بر
187.67 از تقاضای تو میگردد سرم	ای بمرده من به پای آن كرم 
187.68 رغبت ما  از تقاضاهای توست	جذب حق دان، اینکه رهرو گشت چست 
187.69 خاك  بی بادی  به بالا کی رود؟	كشتی بی یم روانه کی شود؟
187.70 پیش  آب زندگانی كس نمرد	پیش  آبت  آب حیوان است درد
187.71 آب حیوان، قبلۀ جان دوستان	ز آب باشد سبز و خندان بوستان 
187.72 مرگ آشامان ز عشقش زنده اند	دل ز جان و آب جان بر كنده اند
187.73 آب عشق تو چو ما را دست داد	آب حیوان شد به پیش  ما كساد
187.74 ز آب حیوان هست هر جان را  نوی	لیك، آب آب حیوانی توئی 
187.75 هر دمی مرگی و حشری دادیم	تا بدیدم دست برد آن كرم 
187.76 همچو خفتن گشت این مردن مرا	ز اعتماد بعث كردن، ای خدا
187.77 هفت دریا، هر دم ار گردد سراب	گوش گیری، آوریش، ای آب آب 
187.78 عقل لرزان از اجل، و آن عشق شوخ	سنگ كی ترسد ز باران، چون كلوخ ؟
187.79 از صحاف مثنوی  این پنجم است	در بروج  چرخ، جان چون انجم است 
187.80 ره نیابد از ستاره هر حواس	جز كه كشتیبان  استاره شناس 
187.81 جز نظاره نیست قسم  دیگران	از سعودش غافلند و از قرآن 
187.82 آشنائی گیر شبها تا به روز	با چنین استاره های دیو سوز
187.83 هر یكی در دفع دیو بد گمان	هست نفط انداز قلعۀ آسمان 
187.84 اختر ار با دیو همچون عقرب است	مشتری را او  ولی الاقرب است 
187.85 قوس اگر از تیر دوزد دیو را	دلو  پر آب است زرع و میو را
187.86 حوت اگر چه كشتی غی بشكند	دوست را چون ثور كشتی می كند
187.87 شمس اگر شب را بدرد چون اسد	لعل را زو خلعت و اطلس رسد
187.88 * صورت خرچنگ اگر چه کج رو است	هیئت میزان از او بیرون شو است
187.89 * پیشۀ مریخ اگر خونریزی است	او زبون  شارق  تبریزی است
187.90 * گر چه در تأثیر نحس آمد زحل	دقت فکر آید از وی در عمل
187.91 * ماهم از مهر از دو کف بر هم زند	زهره نبود زهره را تا دم زند
187.92 * بل عطارد خانۀ خود گم کند	وز جنون او جوز  جوزا بشکند
187.93 * مشتری را دست لرزد، دل طپد	بر سر آب او فتد مه چون سبد
187.94 * نسر طائر از بریزد پر ز شرم	وز طمع طنین شود چون موم نرم
187.95 * دختران  نعش آبستن شوند	مجتمع گردند و دستک زن شوند
187.96 * در گذر زین رمزها، بیگاه شد	کهکشان از سنبله پر کاه شد
187.97 * آفتاب از کوه سر زد، اتقوا	لیک تلخ آمد تو را این گفت و گو
187.98 * تو عدوّی، وز عدو شهد و لبن	بی تکلف زهر گردد در دهن
187.99 هر وجودی كز عدم بنمود سر	بر یكی زهر است و، بر دیگر شكر
187.100 دوست شو، وز خوی ناخوش شو بری	تا ز خمرۀ زهر هم حلوا خوری 
187.101 ز آن نشد فاروق را زهری گزند	كه بد آن تریاق فاروقیش قند
187.102 * هین بجو تریاق فاروق، ای غلام	تا شوی فاروق  دوران، والسلام
پایان دفتر پنجم


دفتر ششم مثنوی

1. مقدمه دفتر ششم
1.1 ای حیات دل، حسام الدین، بسی	میل می جوشد به قسم  سادسی 
1.2 گشت از جذب چو تو علامه ای	در جهان گردان  حسامی نامه ای 
1.3 * پیش کش بهر رضایت میکشم	در تمام مثنوی قسم  ششم
1.4 پیش كش می آرمت، ای معنوی	قسم  سادس، در تمام مثنوی 
1.5 شش جهت را  نور ده  زین شش صحف	كی یطوف حوله من لم یطف ؟
1.6 عشق را با پنج و با شش كار نیست	مقصد او جز كه  جذب یار نیست 
1.7 بو كه فیما بعد دستوری رسد	رازهای گفتنی، گفته شود
1.8 با بیانی كآن بود نزدیكتر	زین كنایات دقیق  مستتر
1.9 راز، جز با راز دان  انباز نیست	راز اندر گوش  منكر  راز نیست 
1.10 لیك  دعوت وارد است از كردگار	با قبول و ناقبول، او را چه كار ؟
1.11 نوح  نه صد سال دعوت مینمود	دم به دم  انكار  قومش میفزود
1.12 هیچ از گفتن عنان واپس كشید ؟	هیچ اندر غار  خاموشی خزید ؟
1.13 زآنکه از بانگ و علالای سگان	هیچ واگردد ز راهی  كاروان ؟
1.14 یا شب مهتاب، از غوغای سگ	سست گردد بدر را در سیر  تگ ؟
1.15 مه فشاند نور و سگ عوعو كند	هر كسی بر خلقت خود میتند
1.16 هر كسی را خدمتی داده قضا	در خور  آن گوهرش، در ابتلا
1.17 چونكه نگذارد سگ آن بانگ سقم	من مهم، سیران خود را کی هلم ؟ 
1.18 چونكه سركه، سركگی افزون كند	پس شكر را واجب  افزونی بود
1.19 قهر، سركه، لطف، همچون انگبین	كاین دو باشد اصل  هر اسكنجبین 
1.20 انگبین گر زآنکه كم باشد ز خل	اندر آن اسكنجبین آید خلل 
1.21 قوم  بر وی سركه ها میریختند	نوح را  دریا فزون میریخت قند
1.22 قند او را بد مدد از بحر  جود	پس ز سركۀ اهل  عالم میفزود
1.23 واحد كالالف  كه بود؟ آن ولی	بلكه صد قرن است آن عبد العلی 
1.24 خم  كه از دریا در او راهی بود	پیش  او  جیحونها زانو زند
1.25 خاصه آن دریا، كه دریاها همه	چون شنیدند آن مثال و دمدمه 
1.26 شد دهانشان تلخ زین شرم و  خجل	كه قرین شد نام  اعظم با اقل 
1.27 در قران  این جهان  با آن جهان	این جهان  از شرم میگردد جهان 
1.28 این عبارت تنگ و قاصر رتبت است	ور نه خس را با اخص چه نسبت است ؟
1.29 زاغ در رز نعرۀ زاغان زند	بلبل از آواز خوش كی كم  كند ؟
1.30 پس خریدار است هر یك را جدا	در مزاد یفْعل الله ما یشاء
1.31 نقل  خارستان غذای آتش است	بوی  گل  قوت دماغ  سر خوش است 
1.32 گر پلیدی پیش  ما رسوا بود	خوك و سگ را شكـّر و حلوا بود
1.33 گر پلیدان این پلیدیها كنند	آبها بر پاك كردن می تنند
1.34 * ور جهانی پر شود از خار و خس	آتشی محوش کند در یک نفس
1.35 گر چه ماران  زهر افشان میكنند	ور چه تلخانمان پریشان میكنند
1.36 نحلها  بر كوه و كندو و شجر	مینهند از شهد  انبار  شكر
1.37 زهرها هر چند زهری میكنند	زودتر  تریاقاتشان بر میكنند
1.38 این جهان جنگ است چون  كلّ بنگری	ذره با ذره  همچو دین  با كافری 
1.39 آن یكی ذره همی پرّد به چپ	و آن دگر سوی یمین  اندر طلب 
1.40 ذره ای بالا و  آن دیگر نگون	جنگ فعلیشان ببین اندر ركون 
1.41 جنگ فعلی هست از جنگ نهان	زین تخالف، آن تخالف را بدان 
1.42 ذرّه ای  كاو محو شد در آفتاب	جنگ او بیرون شد از وصف و حساب 
1.43 چون ز ذرّه محو شد نفس و نفس	جنگش اكنون  جنگ خورشید است و بس 
1.44 رفت از وی جنبش  طبع و سكون	از چه؟ از "إنّا إلیه راجعون" 
1.45 ما به بحر  نور خود راجع شدیم	و از رضاع اصل  مسترضع شدیم 
1.46 در فروع راه، ای مانده ز غول	لاف كم زن از اصول  بی اصول 
1.47 جنگ ما و صلح  ما در نور  عین	نیست از ما، هست بین الاصبعین 
1.48 جنگ فعلی، جنگ طبعی، جنگ قول	در میان  جزوها  حربیست هول 
1.49 این جهان  زین جنگ قائم می بود	در عناصر درنگر  تا حل شود
1.50 چار عنصر، چار استون قویست	كه بر ایشان سقف دنیا مستویست 
1.51 هر ستونی  اشكنندۀ آن دگر	استن آب  اشكنندۀ آن شرر
1.52 پس بنای خلق بر اضداد بود	لاجرم جنگی شدند از ضرّ و سود
1.53 هست احوالت خلاف یکدگر	هر یكی با هم مخالف در اثر
1.54 چونكه هر دم راه خود را میزنی	با دگر كس  سازگاری چون كنی؟ 
1.55 موج  لشكرهای احوالت ببین	هر یكی با دیگری در جنگ و كین 
1.56 مینگر در خود چنین جنگ گران	پس چه مشغولی به جنگ دیگران ؟
1.57 تا مگر زین جنگ، حقـّت واخرد	در جهان  صلح  یك رنگت برد
1.58 آن جهان جز باقی و آباد نیست	زآنكه تركیب وی از اضداد نیست 
1.59 این تفانی از ضد آید  ضد را	چون نباشد ضد، نبود جز بقا
1.60 نفی ضد كرد از بهشت آن بی نظیر	كه نباشد شمس و ضدش زمهریر
1.61 هست بی رنگی اصول رنگها	صلحها باشد اصول جنگها
1.62 آن جهان است اصل  این پر غم وثاق	وصل باشد اصل هر هجر و فراق 
1.63 این مخالف از چه آید وز کجا ؟	وز چه زاید وحدت این اضداد را ؟
1.64 زآنكه ما فرعیم و، چار اضداد اصل	خوی خود در فرع كرد ایجاد  اصل 
1.65 گوهر جان  چون ورای فصلهاست	خوی او این نیست، خوی كبریاست 
1.66 جنگها بین  كان اصول صلح هاست	چون نبی  كه جنگ او بهر خداست 
1.67 * طرفه آن جنگی که اصل صلح هاست	شاد آن، کاین جنگ او بهر خداست
1.68 غالب است و چیر در هر دو جهان	شرح این غالب نگنجد در دهان 
1.69 آب جیحون را اگر نتوان كشید	هم ز قدر تشنگی نتوان برید؟
1.70 گر شدی عطشان بحر معنوی	فرجه ای كن در جزیرۀ مثنوی 
1.71 فرجه كن چندان كه اندر هر نفس	مثنوی را معنوی بینی و بس 
1.72 باد،  كه را، ز آب جو، چون وا  كند	آب، یك رنگی خود پیدا  كند
1.73 شاخه های تازۀ مرجان ببین	میوه های رسته ز آب جان ببین 
1.74 چون ز حرف و صوت  دم  یكتا شود	آن همه بگذارد و دریا شود
1.75 حرف گوی و، حرف نوش و، حرفها	هر سه جان گردند اندر انتها
1.76 نان دهنده و، نان ستان و، نان  پاك	ساده گردند از صور، گردند خاك 
1.77 لیك معنیشان بود در سه مقام	در مراتب  هم ممیز  هم مدام 
1.78 خاك شد صورت، ولی معنی نشد	هر كه گوید شد،  تو گویش: نی نشد
1.79 در جهان روح هر سه منتظر	گه ز صورت هارب و گه مستقر
1.80 * امر آید: در صور رو، در رود	باز هم  ز امرش مجرد میشود
1.81 پس، "له الخلق" و  له الامرش  بدان	خلق صورت، امر  جان  راكب بر آن 
1.82 راكب و مركوب در فرمان  شاه	جسم بر درگاه و جان در بارگاه 
1.83 چونكه خواهد كآب آید در سبو	شاه گوید جیش جان را كه: اركبوا
1.84 باز جانها را چو خواهد بر علو	بانگ آید از نقیبان كه: انزلوا
1.85 بعد از این باریك خواهد شد سخن	كم كن آتش، هیزمش افزون مكن 
1.86 تا نجوشد دیگهای خرد زود	دیگ ادراكات، خرد است و فرود
1.87 پاك سبحانی كه سیبستان كند	در غمام  حرفشان پنهان كند
1.88 زین غمام  صوت و حرف و گفت وگوی	پرده ای، كز سیب  ناید غیر  بو 
1.89 باری، افزون كش تو این بو را به هوش	تا سوی اصلت برد بگرفته گوش 
1.90 بو نگهدار و  بپرهیز از زكام	تن بپوش از باد و بود سرد عام 
1.91 تا نینداید مشامت از اثر	ای هواشان از زمستان سردتر
1.92 چون جمادند و، فسرده و، تن شگرف	میجهد انفاسشان از تلّ برف 
1.93 چون زمین  زین برف در پوشد كفن	تیغ خورشید حسام الدین بزن 
1.94 هین بر آر از شرق سیف الله را	گرم كن ز آن شرق این درگاه را
1.95 برف را خنجر زند آن آفتاب	سیلها ریزد ز  كه ها بر  تراب 
1.96 زانكه لا شرقی و لا غربیست او	با منجم روز و شب حربیست او
1.97 كه چرا جز من نجوم بی هدی	قبله كردی از لئیمی و عمی ؟
1.98 ناخوشت آید مقال آن امین	در نبی كه لا أحبّ الآفلین 
1.99 از قزح، در پیش مه بستی كمر	ز آن همی رنجی ز انشقّ القمر
1.100 منكری این را كه "شمس كوّرت"	شمس پیش توست عالی مرتبت 
1.101 از ستاره دیده تصریف هوا	ناخوشت آید "إذا النجم هوی "
1.102 خود موثرتر نباشد مه ز  نان	ای بسا نانی كه ریزد عرق  جان 
1.103 خود موثرتر نباشد زهره ز آب	ای بسا آبا  كه كرد او تن خراب 
1.104 مهر او در جان توست و  پند دوست	میزند بر گوش تو بیرون  پوست 
1.105 پند ما  در تو نگیرد، ای فلان	پند تو در ما نگیرد هم، بدان 
1.106 جز مگر مفتاح خاص آید ز دوست	كه "مقالید السماوات"  آن  اوست 
1.107 این سخن همچون ستاره ست و قمر	لیك بی فرمان حق  ندهد اثر
1.108 این ستاره  بی جهت  تاثیر او	میزند بر گوشهای وحی جو
1.109 كه بیائید از جهت تا بی جهات	تا ندراند شما را گرگ مات 
1.110 آنچنان كه لمعۀ در پاش اوست	شمس  دنیا در صفت خفاش  اوست 
1.111 هفت چرخ  ازرقی  در  رقّ اوست	پیك ماه اندر تب و در دقّ اوست 
1.112 زهره چنگ مسئلت در وی زده	مشتری  با نقد جان  پیشش شده 
1.113 در هوای پای بوس  او زحل	لیك، خود را می نبیند آن محل 
1.114 دست و پا  مریخ  چندین خست از او	و آن عطارد صد قلم بشكست از او
1.115 با منجم، این همه انجم به جنگ	كای رها كرده تو جان، بگزیده رنگ 
1.116 جان وی است و، ما همه نقش و رقوم	كوكب هر فكر او  جان  نجوم 
1.117 فكر كو؟ آنجا همه نور است پاك	بهر توست این لفظ فكر، ای فكرناك 
1.118 هر ستاره خانه دارد بر علا	هیچ خانه درنگنجد نجم  ما
1.119 جان  بیسو در مكان كی در رود ؟	نور  نامحدود را  حد كی بود ؟
1.120 لیك تمثیلی و تصویری كنند	تا كه دریابد ضعیفی عشقمند
1.121 مثل نبود، لیك آن باشد مثیل	تا كند عقل  محمد را گسیل 
1.122 عقل  سر تیز است، لیكن پای سست	زانكه دل ویران شدست و، تن درست 
1.123 عقلشان در عقل  دنیا  پیچ پیچ	فكرشان  در ترك شهوت،  هیچ هیچ 
1.124 صدرشان در وقت دعوی  همچو شرق	صبرشان در وقت تقوی  همچو برق 
1.125 عالمی، اندر هنرها خود نماست	همچو عالم بی وفا  وقت وفاست
1.126 وقت خود بینی نگنجد در جهان	در گلو و معده  گم گشته چو نان 
1.127 این همه اوصافشان  نیكو شود	بد نماند، چونكه نیكو جو شود
1.128 گر منی  گنده بود همچون منی	چون به جان پیوست  یابد روشنی 
1.129 هر جمادی  كاو كند رو در نبات	از درخت بخت او روید حیات 
1.130 هر نباتی كاو به جان رو آورد	خضروار از چشمۀ حیوان خورد
1.131 باز، جان چون رو سوی جانان نهد	رخت را در عمر  بی پایان نهد

2. سؤال کردن سائلی از واعظی که: مرغی بر سر  بارو نشست، از سر و دمّ او کدام فاضل تر است؟ و جواب دادن واعظ  سائل را 
2.1 واعظی را گفت روزی سائلی	كای تو منبر را سنی تر قایلی 
2.2 یك سؤال استم، بگو ای ذو لباب	اندر این مجلس  سؤالم را جواب 
2.3 بر سر بارو یكی مرغی نشست	از سر و دمّش، كدامین بهتر است؟ 
2.4 گفت: اگر رویش به شهر و  دم به ده	روی او  از دمّ  او میدان كه به 
2.5 ور سوی شهر است دمّ  رویش به ده	خاك آن دم باش و  از رویش بجه 
2.6 مرغ را پر میبرد تا آشیان	پرّ  مردم  همّت است، ای مردمان 
2.7 عاشقی كالوده شد در خیر و شر	خیر و شر منگر، تو در همّت نگر
2.8 باز اگر باشد سپید و بی نظیر	چونكه صیدش موش باشد، شد حقیر
2.9 ور بود جغدی و  میل او به شاه	او سر  باز است، منگر در كلاه 
2.10 * ور همی شیری خورد از مرده خر	سگ بود او، شکل شیری کم نگر
2.11 * ور پلنگ و گرگ را افکند سگ	شیر می دان مر ورا، بی ریب و شک
2.12 * آدمی بسرشته از یک مشت گل	برگذشت از چرخ و از کوکب به دل
2.13 آدمی بر قدر یك طشت خمیر	بر فزود از آسمان و از اثیر
2.14 هیچ كرّمْنا شنید این آسمان ؟	كه شنید این آدمی پر غمان 
2.15 بر زمین و چرخ عرضه كرد كس؟	خوبی عقل و عبارات و هوس ؟
2.16 جلوه كردی هیچ تو بر آسمان ؟	خوبی روی و اصابت در گمان ؟
2.17 پیش  صورتهای حمام، ای ولد	عرضه كردی هیچ سیم اندام  خود ؟
2.18 بگذری ز آن نقشهای همچو حور	خلوت آری با عجوزی نیم كور
2.19 در عجوزه چیست كایشان را نبود ؟	كاو تو را با نقشها با خود ربود 
2.20 تو نگوئی، من بگویم در بیان	عقل و، حس و، درك و، تدبیر است و جان 
2.21 در عجوزه جان آمیزش كنیست	صورت گرمابه ها را روح نیست 
2.22 صورت گرمابه گر جنبش كند	در زمان از صد عجوزت بر كند
2.23 جان چه باشد؟ با خبر از خیر و شر	شاد از احسان و، گریان از ضرر
2.24 چون سر و ماهیّت جان  مخبر است	هر كه او آگاه تر  با جان تر است 
2.25 * اقتضای جان چو ای دل  آگهیست	هر که آگه تر بود  جانش قویست
2.26 روح را تاثیر، آگاهی بود	هر كه را این بیش، اللهی بود
2.27 خود جهان  جان سراسر آگهیست	هر که بیجانست  از دانش  تهیست
2.28 چون خبرها هست بیرون  زین نهاد	باشد این جانها در آن میدان  جماد
2.29 جان  اول  مظهر درگاه شد	جان  جان خود مظهر الله شد
2.30 آن ملایك جمله عقل و جان بدند	جان  تو آمد كه جسم  آن شدند
2.31 از سعادت چون بر آن جان بر زدند	همچو تن  آن روح را خادم شدند
2.32 آن بلیس، از جان  از آن در پرده بود	یك نشد با جان  كه عضو مرده بود
2.33 چون نبودش آن، فدای آن نشد	دست بشكسته  مطیع جان نشد
2.34 جان نشد ناقص، گر آن عضوش شكست	كان به دست اوست، تاند  كرد  هست 
2.35 سرّ  دیگر هست، كو گوش  دگر ؟	طوطیی كو مستعد آن شكر ؟
2.36 طوطیان خاص را قندی است ژرف	طوطیان عام از این خود بسته طرف 
2.37 كی چشد درویش  صورت  ز آن نكات؟	معنی است آن، نی  فعولن فاعلات 
2.38 از خر عیسی دریغش نیست  قند	لیك، خر آمد به خلقت  كه پسند
2.39 قند، خر را گر طرب انگیختی	پیش خر  قنطار  شكر ریختی 
2.40 معنی "نخْتم علی  أفواههم"	این شناس، این است  ره  رو را  مهم 
2.41 تا ز راه خاتم پیغمبران	بو كه برخیزد ز لب  ختم  گران 
2.42 ختمهائی كانبیا بگذاشتند	آن به دین  احمدی برداشتند
2.43 قفلهای ناگشاده مانده بود	از دم   "إنا فتحْنا "  بر گشود
2.44 او شفیع است، این جهان و آن جهان	این جهان در دین و، آنجا در جنان 
2.45 این جهان گوید كه: تو رهشان نما	وآنجهان گوید كه: تو مهشان نما
2.46 پیشه اش اندر ظهور و در كمون	اهد قومی، انهم لا یعلمون 
2.47 باز گشته از دم  او هر دو باب	در دو عالم دعوت او مستجاب 
2.48 بهر این خاتم شدست او، كه به جود	مثل او نی بود و، نی خواهند بود
2.49 چونكه در صنعت برد  استاد دست	نی تو گوئی ختم  صنعت بر تو است ؟
2.50 در گشاد ختمها  تو خاتمی	در جهان  روح بخشان  حاتمی 
2.51 هست اشارات محمد  المراد	كل گشاد، اندر گشاد، اندر گشاد
2.52 صد هزاران آفرین بر جان او	بر قدوم و دور  فرزندان او
2.53 آن خلیفه زادگان  مقبلش	زاده اند از عنصر  جان و دلش 
2.54 گر ز بغداد و هری، یا از ری اند	بی مزاج آب و گل، نسل وی اند
2.55 شاخ   گل  هر جا كه میروید  گل است	خمّ  مل  هر جا كه میجوشد مل است 
2.56 گر ز مغرب سر زند خورشید سر	عین خورشید است، نی چیز دگر
2.57 عیب جویان را  از این دم  كور دار	هم به ستاری خود، ای كردگار
2.58 گفت حق: چشم  خفاش  بد خصال	بسته ام من ز آفتاب بی مثال 
2.59 از نظرهای خفاش كمّ و كاست	انجم  آن شمس نیز اندر خفاست
2.60 * انجم آمد چون مرید و  شمس پیر	شمس آمد، در یقین، بدر  منیر 

3. نكوهیدن ناموسهای پوسیده كه مانع ذوق ایمان و دلیل  ضعف صدقند و راه زن صد هزاران ابله نادان
3.1 ای ضیاء الحق حسام الدین بیا	ای صقال روح و سلطان الهدی 
3.2 مثنوی را مسرح و مشروح ده	صورت امثال او را روح ده 
3.3 تا حروفش جمله عقل و جان شوند	سوی خلدستان  جان  پرّان شوند
3.4 هم به سعی تو ز ارواح آمدند	سوی دام  حرف مستحصر شدند
3.5 باد عمرت در جهان همچون خضر	جانفزا و دستگیر و مستمر
3.6 چون خضر، و الیاس مانی در جهان	تا زمین گردد ز لطفت  آسمان 
3.7 گفتمی از لطف تو جزوی ز صد	گر نبودی طمطراق  چشم بد
3.8 لیك از چشم  بد زهر آب دم	زخمهای روح فرسا خورده ام 
3.9 جز به رمز ذكر حال دیگران	شرح حالت می نیارم در بیان 
3.10 این بهانه هم ز دستان  دلیست	كه از اویم پای دل اندر گلیست 
3.11 صد دل و جان عاشق صانع شده	چشم بد، یا گوش بد  مانع شده 
3.12 خود یكی بوطالب، آن عمّ  رسول	مینمودش شنعت عربان مهول 
3.13 كه چه گویندم عرب؟ كز طفل  خود	او بگردانید دین معتمد
3.14 * منصب اجداد و آبا را بماند	در پی احمد چنین بی ره براند
3.15 * آن رسول  پاکباز مجتبی	از پی آن   تا رهاند مرو را
3.16 گفتش: ای عم، یك شهادت تو بگو	تا كنم با حق شفاعت بهر تو
3.17 گفت: لیكن فاش گردد از سماع	كلّ سرّ جاوز الاثنین شاع 
3.18 من بمانم در زبان  این عرب	پیش ایشان خوار گردم زین سبب 
3.19 لیك اگر بودیش لطف ما سبق	كی بدی این بد دلی با جذب حق ؟
3.20 الغیاث، ای تو غیاث المستغیث	زین دو شاخۀ اختیارات خبیث 
3.21 من ز دستان و ز مكر دل چنان	مات گشتم كه بماندم از فغان 
3.22 من كه باشم؟ چرخ با صد كار و بار	زین كمین فریاد كرد از اختیار
3.23 كای خداوند كریم و بردبار	ده امانم زین دو شاخۀ اختیار
3.24 جذب یكراهۀ الصّراط المستقیم	به ز دو راهۀ تردّد، ای كریم 
3.25 زین دو ره، گر چه همه مقصد توئی	لیك خود جان كندن آمد این دوئی 
3.26 زین دو ره، گر چه بجز تو عزم نیست	لیك هرگز رزم همچون بزم نیست 
3.27 در نبی بشنو بیانش از خدا	آیت اشفقن ان یحملنها
3.28 این تردّد هست در دل چون وغا	كاین بود به، یا كه آن حالت مرا ؟
3.29 در تردد میزند بر همدگر	خوف و امید بهی در كرّ و فرّ
3.30 * زین تردّد عاقبتمان خیر باد	ای خدا، مر  جان ما را کن تو شاد

4. مناجات و پناه جستن به حق از فتنۀ اختیار و اسباب آن و بیان شکوهیدن و ترسیدن آسمان و زمین از اختیار
4.1 * ای کریم دوالجلال مهربان	دائم المعروف، دارای جهان
4.2 * یا کریم العفو حیّ لم یزل	یک کثیر الخیر، شاه بی بدل
4.3 اوّلم این جزر و مدّ از تو رسید	ور نه ساكن بود این بحر  ای مجید
4.4 هم از آنجا كاین تردّد دادیم	بی تردّد كن مرا هم  از كرم 
4.5 ابتلایم میكنی آه الغیاث	ای ذكور از ابتلایت چون اناث 
4.6 تا به كی این ابتلا ؟  یا رب مكن	مذهبی ام بخش و  ده مذهب مكن 
4.7 اشتری ام لاغر و هم پشت ریش	ز اختیار  همچو پالان شكل  خویش 
4.8 این كژاوه گه شود اینسو گران	آن كژاوه گه شود آنسو كشان 
4.9 بفكن از من حمل  ناهموار را	تا ببینم روضۀ انوار را
4.10 همچو آن اصحاب كهف از باغ  جود	می چرم، ایقاظ نی، بل هم رقود
4.11 خفته باشم بر یمین یا بر یسار	بر نگردم، جز چو گو، بی اختیار
4.12 هم به تقلیب تو تا ذات الیمین	یا سوی ذات الشمال، ای ربّ  دین 
4.13 صد هزاران سال بودم در مطار	همچو ذرات هوا بی اختیار
4.14 گر فراموشم شدست آن وقت و حال	یادگارم هست در خواب، ارتحال 
4.15 میرهم زین چار میخ  چار شاخ	میجهم در مسرح  جان  زین مناخ 
4.16 شیر  آن ایام ماضیهای خود	میچشم از دایۀ خواب، ای صمد
4.17 جمله عالم  ز اختیار و هست خود	میگریزد در سر  سر مست خود
4.18 تا دمی از هوشیاری وارهند	ننگ خمر و، بنگ بر خود مینهند
4.19 جمله دانسته كه این هستی فخ است	ذكر و فکر  اختیاری دوزخ است 
4.20 میگریزند از خودی در بیخودی	یا به مستی، یا به شغل، ای مهتدی 
4.21 نفس را زآن نیستی وا میكشی	زآنكه  بی فرمان شد اندر بی هشی 
4.22 * نیستی باید که آن از حق بود	تا که بیند اندر آن  حسن  احد
4.23 لیس للجن و لا للانس ان	تنفذوا  من حبس اقطار الزمن 
4.24 لا نفوذ الا بسلطان الهدی	من تجاویف السماوات العلی 
4.25 لا هدی، الا بسلطان یقی	من حراس الشهب روح المتقی 
4.26 هیچ كس را، تا نگردد او فنا	نیست ره در بارگاه كبریا
4.27 هست معراج  فلك  این نیستی	عاشقان را مذهب و دین  نیستی 
4.28 پوستین و چارق آمد از نیاز	در طریق عشق  محراب ایاز
4.29 گر چه او خود شاه را محبوب بود	ظاهر و باطن لطیف و خوب بود
4.30 گشته بی كبر و ریا و كینه ای	حسن  سلطان را رخش آیینه ای 
4.31 چونكه از هستی خود مفقود شد	منتهای كار او محمود شد
4.32 زآن قوی تر بود تمكین  ایاز	كه ز خوف از كبر كردی احتراز
4.33 او مهذب گشته بود و آمده	كبر را و نفس را گردن زده 
4.34 یا پی تعلیم میكرد آن حیل	یا برای حكمتی دور از وجل 
4.35 یا كه دید چارقش ز آن شد پسند	كز نسیم  نیستی  هستیست  بند
4.36 تا گشاید دخمه، كان بر نیستیست	تا بیابد آن نسیم عیش و زیست 
4.37 * تا نبندد دخمه بر این مردگان	تا بیابد بوی عیش  آن جهان
4.38 ملك و مال و اطلس  این مرحله	هست بر جان  سبك رو   سلسله 
4.39 سلسلۀ زرین بدید و غرّه گشت	ماند در سوراخ  چاهی، جان  ز  دشت 
4.40 صورتش جنت، به معنی دوزخی	افعئی پر زهر و، نقشش  گل رخی 
4.41 گر چه مؤمن را سقر ندهد ضرر	لیك هم بهتر بود ز آنجا  گذر
4.42 گر چه دوزخ دور دارد زو نكال	لیك جنت به ورا  فی كلّ  حال 
4.43 الحذر، ای ناقصان، زین  گل رخی	كاو به گاه صبح آمد دوزخی 
4.44 * الفرار ای غافلان زآن گلشنی	کاو حقیقت بدتر است از  گلخنی
4.45 * زینهار ای جاهلان زآن  گل شکر	که بسوزاند دهان را چون شرر
4.46 * چند گویم مر تو را: کاین انگبین	زهر قتالست، زآن دوری گزین
4.47 * لیک تلخ آمد تو را گفتار  من	خواب میگیرد تو را  زانذار  من
4.48 * خواجه آخر یک زمان بیدار شو	وز حیات خویش برخوردار شو
4.49 * هین روش بر گیر و ترک ریش  کن	در فنا و نیستی تفتیش کن

5. حكایت غلام هندو كه به خواجه زادۀ خود پنهان هوس داشت، چون دختر را با مهتر زاده ای عقد كردند غلام رنجور شده و میگداخت. کس علت او ندانست و او زهرۀ گفتن نداشت
5.1 خواجه ای را بود هندو بنده ای	پروریده كرده او را زنده ای 
5.2 علم و آدابش تمام آموخته	در دلش شمع هنر افروخته 
5.3 پروریده از طفولیت به ناز	در كنار  لطفش  آن اكرام ساز
5.4 بود هم این خواجه را یک دختری	سیم اندامی، گشی  خوش گوهری 
5.5 چون مراهق گشت دختر طالبان	بذل میكردند كابین  گران 
5.6 میرسید از جانب هر مهتری	بهر دختر، دم به دم، خواهش گری 
5.7 گفت خواجه: مال را نبود ثبات	روز آید، شب رود اندر جهات 
5.8 حسن  صورت هم ندارد اعتبار	كه شود رخ زرد  از یك زخم  خار
5.9 سهل باشد نیز  مهترزادگی	كاو بود غرّه به مال از سادگی 
5.10 ای بسا مهتر پسر  كز شور و شر	شد ز فعل  زشت خود  ننگ پدر
5.11 پر هنر را نیز اگر چه شد نفیس	كم پرست و  عبرتی گیر از بلیس 
5.12 علم بودش، چون نبودش عشق  دین	او ندید از آدم   الا نقش  طین 
5.13 گر چه دانی دقت علم، ای امین	ز آنت نگشاید دو دیدۀ غیب بین 
5.14 او نبیند غیر دستاری و ریش	از معرّف پرسد از بیش و كمیش 
5.15 عارفا، تو از معرّف فارغی	خود همی بینی  كه نور بازغی 
5.16 كار، تقوی دارد و دین و صلاح	كه از او باشد به دو عالم فلاح 
5.17 كرد یك داماد صالح اختیار	كه بد او فخر  همه خیل و تبار
5.18 پس زنان گفتند: او را مال نیست	مهتری و حسن و استقلال نیست 
5.19 گفت: اینها تابع زهدند و دین	بی زر او گنجیست  بر روی زمین 
5.20 چون به جد تزویج دختر گشت فاش	دست پیمان و نشانی و قماش 
5.21 پس غلام  خاجه كاندر خانه بود	گشت بیمار و ضعیف و زار زود
5.22 همچو بیمار دقی او میگداخت	علت او را طبیبی كم شناخت 
5.23 عقل میگفتی كه رنجش از دل است	داروی تن در غم  دل باطل است 
5.24 آن غلامك دم نزد از حال  خویش	گر چه می آمد از او در سینه ریش 
5.25 گفت خاتون را شبی شوهر كه: تو	باز پرس اندر خلا احوال او
5.26 تو بجای مادری، او را بود	كاو غم  خود پیش تو پیدا كند
5.27 چونكه خاتون كرد در گوش این كلام	روز  دیگر رفت نزدیك غلام 
5.28 پس سرش را شانه میكرد آن ستی	با دو صد مهر و دلال و دوستی 
5.29 آنچنان كه مادران مهربان	نرم كردش تا در آمد در بیان 
5.30 گفت: امّید من از تو این نبود	كه دهی دختر به بیگانۀ عنود
5.31 خواجه زادۀ ما و، ما خسته جگر	حیف نبود كاو رود جای دگر ؟
5.32 خواست آن خاتون، ز خشمی كامدش	كه زند،  وز بام زیر اندازدش 
5.33 كاو كه باشد، هندوی مادر غری	كه طمع دارد به خواجه دختری 
5.34 گفت: صبر اولی بود، خود را گرفت	گفت با خواجه كه: بشنو این شگفت 
5.35 این چنین گرّای خائن را ببین	ما گمان برده كه باشد او امین
5.36 * حال خود را اینچنین گفت او مرا	خواستم کز خشم بکشم مر ورا

6. صبر فرمودن خواجه مادر دختر را كه غلام را زجر مكن من او را بی زجر از این طمع باز آورم كه نه سیخ سوزد نه كباب خام ماند
6.1 گفت خواجه: صبر كن، او را بگو	كه از او برّیم و بدهیمش به تو
6.2 تا به مکر این از دلش بیرون كنم	تو تماشا كن كه دفعش چون كنم 
6.3 تو دلش خوش كن، بگو: میدان درست	كه حقیقت، دختر ما آن  توست 
6.4 ما ندانستیم، ای خوش مشتری	چونكه دانستیم، تو اولیتری 
6.5 آتش  ما هم در این كانون  ما	لیلی آن  ما و هم مجنون  ما
6.6 تا خیال و فكر خوش بر وی زند	فكر شیرین مرد را فربه كند
6.7 جانور فربه شود، لیك از علف	آدمی فربه ز عزّ است و شرف 
6.8 آدمی فربه شود از راه گوش	جانور فربه شود از حلق و نوش 
6.9 گفت آن خاتون: از این ننگ مهین	خود زبانم می نجنبد اینچنین 
6.10 اینچنین ژاژی چه خایم بهر او ؟	گو بمیر آن خائن ابلیس خو
6.11 گفت خواجه: نی مترس و، دم دهش	تا رود علت از او زین لطف خوش 
6.12 دفع او را، دلبرا، بر من نویس	هل كه صحت یابد آن باریك ریس 
6.13 چون بگفت آن خسته را خاتون چنین	می نگنجید از تبختر بر زمین 
6.14 زفت گشت و فربه و سرخ و شكـفت	چون  گل سرخ و، هزاران شكر گفت 
6.15 گه گهی میگفت: ای خاتون من	كه مبادا باشد این افسون و فن 
6.16 * لیک خاتون جزم میگفتش که: ما	در پی اینیم فارغ باش ها
6.17 * خواجه چون دیدش که سرخ و زفت گشت	رفت از وی علت و آمد بگشت
6.18 * او دلش دادی به تزویر و فسوس	تا فزون میشد نشاطش چون خروس
6.19 خواجه جمعیت بكرد و دعوتی	كه همی سازم فرج را وصلتی 
6.20 تا جماعت مژده میدادند و گال	كای فرج، بادت مبارك اتصال 
6.21 تا یقین شد مر فرج را این سخن	علت از وی رفت  كل از بیخ و بن 
6.22 بعد از آن، اندر شب عشرت به فن	امردی را بست حنـّا همچو زن 
6.23 پر نگارش كرد ساعد  چون عروس	ماكیان بنمودش و دادش خروس 
6.24 مقنعه و حلۀ عروسانه نكو	لنگ امرد را بپوشانید او
6.25 شمع را هنگام خلوت زود  كشت	ماند هندو با چنان كنگ درشت 
6.26 هندوك فریاد میكرد و فغان	وز برون نشنید كس  از دف زنان 
6.27 ضرب دف و كف و نعرۀ مرد و زن	كرد پنهان نعرۀ آن نعره زن 
6.28 تا به روز آن هندوك را میفشارد	چون بود در پیش سگ انبان  آرد ؟
6.29 روز آوردند طاس و بوق زفت	رسم  دامادان فرج حمام رفت 
6.30 رفت در حمام بس رنجور جان	كون دریده همچو دلق تونیان 
6.31 آمد از حمام در گردك فسوس	پیش او بنشست دختر چون عروس 
6.32 مادرش آن جا نشسته پاسبان	كه مبادا كاو كند روز امتحان 
6.33 ساعتی در وی نظر كرد از عناد	وآنگهان با هر دو دستش ده بداد
6.34 گفت: خود كس را مبادا اتصال	با چو تو ناخوش عروس بد فعال 
6.35 روز  رویت همچو خاتونان  تر	كیر زشتت شب بتر از  كیر خر

7. در حقیقت حکایت و بیان آنکه هر نفسی همچو آن هندو مبتلا است
7.1 همچنین، جمله نعیم  این جهان	بس خوش است از دور، پیش از امتحان 
7.2 مینماید در نظر از دور آب	چون روی نزدیك، آن باشد سراب 
7.3 گنده پیر است او و، از بس چاپلوس	خویش را جلوه دهد چون نو عروس 
7.4 هین مشو مغرور  آن گلگونه اش	نوش  نیش آلودۀ او را مچش 
7.5 تا نیفتی چون فرج اندر حرج	صبر كن، كالصبر مفتاح الفرج 
7.6 آشكارا  دانه، پنهان دام  او	خوش نماید ز اولت انعام او
7.7 چون بپیوستی به دام، ای هوشیار	چند نالی در ندامت  زار زار
7.8 نام  میری و، وزیری و، شهی	نیست الا درد و، مرگ و، جان دهی 
7.9 بنده باش و  بر زمین رو چون سمند	چون جنازه نه  كه بر گردن نهند
7.10 جمله را حمال  خود خواهد كفور	بار  مردم گشته چون اهل قبور
7.11 بر جنازه هر كه را بینی به خواب	فارس  منصب شود  عالی ركاب 
7.12 زانكه آن تابوت  بر خلق است بار	بار بر خلقان نهادند این كبار
7.13 بار  خود بر كس منه، بر خویش نه	سروری را كم طلب، درویش به 
7.14 مركب اعناق مردم را مپای	تا نیاید نقرست  اندر دو پا
7.15 مركبی را كاخرش تو  ده دهی	كه به شهری مانی و، ویران دهی 
7.16 ده دهش اكنون كه چون  شهرت نمود	تا نباید رخت در ویران  گشود
7.17 ده دهش اكنون كه صد بستانت هست	تا نمانی عاجز و ویران پرست 
7.18 گفت پیغمبر كه: جنت از اله	گر همی خواهی، ز كس چیزی مخواه 
7.19 چون نخواهی، من كفیلم مر تو را	 جنّة  المأوی  و دیدار خدا
7.20 آن صحابی زان كفالت شد عیار	تا یكی روزی كه گشته بد سوار
7.21 تازیانه از كفش افتاد راست	خود فرود آمد، ز كس آن را نخواست 
7.22 آنكه از دادش نیاید هیچ بد	داند و، بی خواهشی خود میدهد
7.23 ور به امر حق بخواهی  آن رواست	آنچنان خواهش  طریق انبیاست 
7.24 بد نماند  چون اشارت كرد دوست	كفر ایمان شد، چو كفر از بهر اوست 
7.25 هر بدی كه امر  او پیش آورد	آن ز نیكیهای عالم بگذرد
7.26 ز آن صدف گر خسته گردد نیز پوست	ده مده، كه صد هزاران در  در اوست
7.27 این سخن پایان ندارد باز گرد	سوی شاه و، هم مزاج باز گرد
7.28 باز رو در كان، چو زرّ  ده دهی	تا رهد دستان  تو از ده دهی 
7.29 صورت بد را چو در دل ره دهند	از ندامت آخرش هم ده دهند
7.30 دزد را چون قطع  تلخی میزهد	ذوق  دزدی را، چو زن، ده میدهد
7.31 دیدۀ ده دادن از دست حزین	ده بدادن زین بریده دست بین
7.32 همچنین قلاب و خونی و لوند	وقت تلخی، عیش را ده میدهند
7.33 توبه میآرند هم پروانه وار	باز نسیان میكشدشان سوی كار
7.34 همچو پروانه  ز دور آن نار را	نور دید و  بست آن سو بار را
7.35 چون بیامد، سوخت پرّش، وا گریخت	باز چون طفلان فتاد و ملح ریخت 
7.36 بار  دیگر بر گمان و طمع  سود	خویشتن زد بر لهیب شمع  زود
7.37 بار  دیگر سوخت پر، واپس بجست	باز كردش حرص  دل  ناسی و مست 
7.38 آن زمان  كز سوختن وا میجهد	همچو هندو، شمع را ده میدهد
7.39 كای رخت تابان چو ماه شب فروز	وی به صحبت كاذب و مغرور سوز

8. در بیان عموم آیه كلما أوْقدوا  نارا للْحرْب اطفاه الله
8.1 باز از یادش رود توبه و انین	كاوهن  الرحمن  كید الكافرین 
8.2 كلماهم  اوقدوا  نار الوغی	أطفأ الله نارهم حتی انطفا
8.3 عزم كرده كه  دلا اینجا مایست	گشته ناسی، زانكه اهل  عزم نیست 
8.4 چون نبودش تخم  صدقی كاشته	حق بر آن نسیان او بگماشته 
8.5 گر چه بر  آتش زنه  دل میزند	آن ستاره ش را كف  کل میزند

9. آتش زدن در شب و کشتن  دزد آن را و غفلت آن مرد
9.1 رفت دزدی شب به خانۀ یک بزرگ	از ره پنهان در آمد همچو گرگ
9.2 * سرفه ای بشنید شب آن معتمد	بر گرفت آتش زنه، كاتش زند
9.3 صاحب خانه شب آوازی شنید	برگرفت آتش زنه، زد آن وحید
9.4 میزد آتش بهر شمع افروختن	تا سرّ  آواز را بیند علن
9.5 دزد آمد در زمان پیشش نشست	چون گرفتی سوخته، کردیش پست 
9.6 مینهاد آنجا سر  انگشت را	تا شود  استارۀ آتش   فنا
9.7 خواجه می پنداشت كاو خود  می مرد	این نمیدید آنكه دزدش می كشد
9.8 خواجه گفت: این سوخته نمناك بود	می مرد استاره از ترّیش زود
9.9 بسكه ظلمت بود و تاریكی به پیش	می ندید آتش  كشی را نزد خویش 
9.10 این چنین آتش  كشی اندر دلش	دیدۀ كافر نبیند از عمش 
9.11 چون نمیداند دل داننده ای ؟	هست با گردنده  گرداننده ای 
9.12 چون نمیگوئی كه: روز و شب به خود	بی خداوندی، كی آید، كی رود ؟
9.13 گرد معقولات میگردی  ببین	این چنین بی عقلی خود، ای مهین 
9.14 خانه، با بنا بود معقولتر ؟	یا كه بی بنا، بگو ای بی هنر
9.15 * خانه ای با این بزرگیّ و وقار	کی بود بی اوستادی خوب کار؟
9.16 خط، با كاتب بود معقولتر؟	یا كه بی كاتب، بیندیش ای پسر
9.17 جیم  گوش و، عین  چشم و، میم  فم	چون بود بی كاتبی؟ ای متهم 
9.18 شمع، روشن بی ز گیراننده ای ؟	یا به گیراننده ای، داننده ای 
9.19 صنعت خوب، از كف شلّ  ضریر	باشد اولی  یا ز گیرائی بصیر ؟
9.20 پس چو دانستی كه قهرت میكنند	بر سرت دبوس  محنت میزنند
9.21 پس بكن دفعش، چو نمرودی به جنگ	سوی او كش در هوا  تیر  خدنگ 
9.22 همچو اسپاه مغول بر آسمان	تیر میانداز، دفع نزع جان 
9.23 یا گریز از وی، اگر تانی  برو	چون روی؟ چون در كف اوئی گرو
9.24 در عدم بودی، نرستی از كفش	از كف او چون رهی؟ ای دست خوش 
9.25 آرزو جستن  بود  بگریختن	پیش عدلش  خون  تقوی ریختن 
9.26 این جهان دام است و، دانه ش آرزو	در گریز از دامها، روی آر  زو
9.27 چون چنین رفتی  بدیدی صد گشاد	چون شدی در ضدّ  آن، دیدی فساد
9.28 * چون شدی در ضدّ، بدانی ضدّ آن	ضدّ را از ضدّ شناسند ای جوان
9.29 * پس پیمبر گفت: استفت القلوب	گر چه مفتیتان برون گوید خطوب 

10. در بیان حدیث "استفت قلبک و لو افتاک المفتون"
10.1 گوش کن "استفت قلبک" از رسول	گر چه مفتیّ برون گوید فصول
10.2 آرزو بگذار تا رحم آیدش	آزمودی كاین چنین می بایدش 
10.3 چون نتانی جست، پس خدمت كنش	تا روی از حبس  او در  گلشنش 
10.4 دم به دم چون تو مراقب می شوی	داد می بینی و داور، ای غوی 
10.5 ور ببندی چشم خود را ز احتجاب	كار  خود را كی گذارد آفتاب ؟
10.6 * باز  ران سوی ایاز و رتبتش	وآن فضیلت در کمال  رفعتش

11. حسد بردن امیران بر ایاز و نمودن سلطان کیاست او را
11.1 چون امیران از حسد جوشان شدند	عاقبت بر شاه خود طعنه زدند
11.2 كاین ایاز  تو ندارد سی خرد	جامگی سی امیر  او چون برد ؟
11.3 شاه بیرون رفت با آن سی امیر	سوی صحرا  و  كهستان صید گیر
11.4 كاروانی دید از دور آن ملك	گفت میری را که: رو ای مؤتفك 
11.5 رو بپرس آن كاروان را بر رصد	كز كدامین شهر اندر میرسد ؟
11.6 رفت و پرسید و بیامد كه: ز  ری	گفت: عزمش تا كجا؟ درماند  وی 
11.7 دیگری را گفت: رو ای بو العلا	باز پرس از كاروان كه: تا كجا ؟
11.8 رفت و آمد گفت: تا سوی یمن	گفت: رختش چیست هان ای موتمن؟ 
11.9 ماند حیران، گفت بامیری دگر	كه: برو  واپرس رخت آن نفر
11.10 باز آمد گفت: از هر جنس هست	اغلب آن  كاسه های رازی است 
11.11 گفت: كی بیرون شدند از شهر ری؟	ماند حیران آن امیر  سست پی 
11.12 * آن دگر را گفت: رو واپرس هان	تا که کی بودست نقل  کاروان
11.13 * باز گشت و گفت هفتم از رجب	گفت: در ری چیست تسعیر؟ ای عجب!
11.14 * چون نمیدانست، دیگر دم نزد	شه فرستاد آن دگر را زان عدد
11.15 همچنین تا سی امیر و بیشتر	سست رای و ناقص، اندر كرّ و فر
11.16 هر یکی رفتند بهر یک سوال	ناقص و عاجز ز ادراک کمال
11.17 گفت امیران را كه: من روزی جدا	امتحان كردم ایاز خویش را
11.18 كه: بپرس آن كاروان را کز كجاست؟	او برفت این جمله را پرسید راست 
11.19 بی وصیت، بی اشارت، یك به یك	حالشان دریافت  بی ریبی و شك 
11.20 هر چه زین سی میر اندر سی مقام	كشف شد، زو  آن به یكدم شد تمام 

12. مدافعۀ امرا آن حجت را به شبهۀ جبریانه و جواب دادن شاه ایشان را
12.1 پس بگفتندش امیران: كاین فنیست	از عنایتهاست، كار جهد نیست 
12.2 قسمت حق است مه را روی نغز	دادۀ بخت است  گل را بوی نغز
12.3 * بلکه سلطان چون عنایت میکند	از تفاخر خیمه بر مه میزند
12.4 گفت سلطان: بلكه آنچ از نقش زاد	ریع  تقصیر است و دخل  اجتهاد
12.5 ور نه آدم كی بگفتی با خدا ؟	ربنا  انا ظلمنا نفسنا
12.6 خود بگفتی: كاین گناه از بخت بود	چون قضا این بود، حزم ما چه سود ؟
12.7 همچو ابلیسی كه گفت: أغویتنی	تو شكستی جام و، ما را میزنی ؟ 
12.8 بل قضا حق است و، جهد بنده حق	هین مباش اعور چو ابلیس  خلق 
12.9 در تردّد مانده ایم اندر دو كار	این تردّد كی بود بی اختیار ؟
12.10 این كنم یا آن كنم، كی گوید او؟	كه دو دست و پاش بسته است، ای عمو
12.11 هیچ باشد این تردّد بر سرم ؟	كه روم در بحر،  یا بالا پرم ؟ 
12.12 این تردد هست كه  موصل روم ؟	یا برای سحر  تا بابل روم ؟ 
12.13 پس تردّد را بباید قدرتی	ور نه آن خنده بود  بر سبلتی 
12.14 بر قضا كم نه بهانه  ای جوان	جرم  خود را چون نهی بر دیگران ؟
12.15 خون  كند زید و  قصاص او به عمر؟	می  خورد عمرو و، بر احمد حدّ  خمر؟
12.16 گرد خود بر گرد و  جرم خود ببین	جنبش از خود بین، تو از سایه مبین 
12.17 كه نخواهد شد غلط پاداش  میر	خصم را میداند آن میر  بصیر
12.18 تو عسل خوردی، نیاید تب  به غیر	مزد روز  تو  نیاید شب به غیر
12.19 در چه كردی جهد  كان واتو نگشت ؟	تو چه كاریدی كه نامد ریع كشت ؟
12.20 فعل  تو، كان زاید از جان و تنت	همچو فرزندی بگیرد دامنت 
12.21 فعل را   در غیب صورت میكنند	فعل دزدی را   نه داری میزنند ؟
12.22 دار  كی ماند به دزدی؟ لیك آن	هست تصویر خدای غیب دان 
12.23 در دل  شحنه چو حق الهام داد	كاین چنین صورت بساز از بهر  داد
12.24 تا تو عالم باشی و عادل قضا	نامناسب چون دهد داور سزا ؟
12.25 چونكه حاكم این  كند اندر گزین	چون كند حكم  احكم  این حاكمین ؟
12.26 چون بكاری جو، نروید غیر جو	قرض تو كردی، ز كه خواهی گرو ؟
12.27 جرم خود را بر كس دیگر منه	گوش و هوش  خود بر این پاداش ده 
12.28 جرم بر خود نه، كه تو خود كاشتی	با جزا و عدل  حق  كن آشتی 
12.29 رنج را باشد سبب بد كردنی	بد ز فعل  خود شناس، از بخت نی 
12.30 آن نظر در بخت، چشم احول كند	كلب را كهدانی و كاهل كند
12.31 متهم كن نفس خود را، ای فتی	متهم كم  كن جزای عدل را
12.32 توبه كن، مردانه سر آور به ره	كه فمن یعمل بمثقال ٍ یره 
12.33 در فسون  نفس  كم شو غرّه ای	كافتاب حق نپوشد ذره ای 
12.34 هست آن ذرات جسمی  ای مفید	پیش  این خورشید جسمانی پدید
12.35 هست ذرات خواطر و افتكار	پیش  خورشید حقایق آشكار
12.36 * پیش حق پیدا و، پیش تو نهان	سرّ غیب است این، مکن فکری در آن

13. حكایت آن صیاد كه خود را در گیاه پیچیده بود و دستۀ گل و لاله  كلاله وار به سر نهاده تا مرغان گیاه پندارند، و دانستن آن مرغ زیرک آن را
13.1 رفت مرغی در میان  مرغزار	بود آنجا دام از بهر شكار
13.2 دانۀ چندی نهاده بر زمین	و آن صیاد آنجا نشسته در كمین 
13.3 خویش را پیچیده در برگ و گیاه	* وز  گل و لاله ورا بر سر کلاه
13.4 در کمین بنشسته و کرده نگاه *	تا در افتد صید بیچاره ز راه 
13.5 مرغك آمد سوی او از ناشناخت	پس طوافی كرد و سوی مرد تاخت 
13.6 گفت او را: كیستی ای سبز پوش؟	در بیابان، در میان این وحوش ؟
13.7 گفت: مردی زاهدم من، منقطع	با گیاه و برگ اینجا مقتنع 
13.8 زهد و تقوی را  گزیدم دین و كیش	زانكه می بینم اجل را پیش  خویش 
13.9 مرگ همسایه  مرا واعظ شده	كسب و دكان  مرا برهم زده 
13.10 چون به آخر فرد خواهم ماندن	خو نباید كرد با هر مرد و زن 
13.11 روی خواهم كرد آخر در لحد	آن به آید كه  كنم  خو با احد
13.12 چون زنخ را بست خواهند، ای صنم	آن به آید كه زنخ كمتر زنم 
13.13 ای به زربفت و كمر آموخته	آخر استت جامۀ نادوخته 
13.14 رو به خاك آریم  كز وی رسته ایم	دل چرا در بی وفایان بسته ایم ؟
13.15 جدّ و خویشانمان قدیمی  چار طبع	ما به خویش  عاریت بستیم طمع 
13.16 سالها هم صحبتی و هم دمی	با عناصر داشت  جسم  آدمی 
13.17 روح  او خود از نفوس و از عقول	روح  اصل  خویش را كرده نكول 
13.18 از نفوس و از عقول پر صفا	نامه میآید به جان، کای بی وفا
13.19 یاركان  پنج روزه یافتی	رو ز یاران  كهن بر تافتی ! 
13.20 كودكان هر چند در بازی خوشند	شب كشانشان سوی خانه میكشند
13.21 شد برهنه  وقت بازی طفل  خرد	دزد ناگاهش قبا و كفش برد
13.22 آنچنان گرم او به بازی در فتاد	كان كلاه و پیرهن رفتش ز یاد
13.23 شد شب و  بازی او شد بی مدد	رو ندارد كه سوی خانه رود
13.24 نی شنیدی "انما الدنیا لعب" ؟	باد دادی رخت و گشتی مرتعب 
13.25 پیش از آنكه شب شود  جامه بجو	روز را ضایع مكن در گفت وگو
13.26 من به صحرا خلوتی بگزیده ام	خلق را من دزد جامه دیده ام 
13.27 نیم عمر از آرزوی دلستان	نیم عمر از غصه های دشمنان 
13.28 جبه را برد آن،  كله را این ببرد	غرق بازی گشته ما چون طفل  خرد
13.29 نك شبانگاه اجل نزدیك شد	خل هذا اللعب بشك لا تعد
13.30 هین سوار توبه شو، در دزد رس	جامه ها از دزد بستان  باز پس 
13.31 مركب توبه عجایب مركب است	بر فلك تازد به یك لحظه ز پست 
13.32 لیك مركب را نگه میدار از آن	كاو بدزدید آن قبایت ناگهان 
13.33 تا ندزدد مركبت را نیز هم	پاس دار این مركبت را  دم به دم 

14. حكایت آن شخص كه دزدان قوچ او را بدزدیدند و بر آن قناعت نكردند به حیله جامه هاش را هم دزدیدند
14.1 آن یكی قچ داشت از پس می كشید	دزد قچ را برد و حبل او برید
14.2 چونكه آگه شد  دوان شد چپ و راست	تا بیابد كان قچ برده كجاست 
14.3 بر سر چاهی بدید آن دزد را	در فغان و گریه و واویلتا
14.4 گفت: نالان از چه ای  ای اوستاد؟	گفت: همیان  زرم در چه فتاد
14.5 گر توانی در روی  بیرون كشی	خمس بدهم مر تو را با دل خوشی 
14.6 * هست در همیان من پانصد درم	گر کنی با من چنین لطف و کرم
14.7 صد درم بدهم تو را حالی به دست	گفت با خود: این بهای ده قچ است 
14.8 گر دری در بسته شد، ده در گشاد	گر قچی شد، حق عوض  اشتر بداد
14.9 جامه ها بر كند و اندر چاه رفت	جامه ها را هم ببرد آن دزد تفت 
14.10 حازمی  باید كه ره تا ده برد	حزم نبود، طمع  طاعون آورد
14.11 آن یكی دزدیست  فتنه سیرتی	چون خیال او را به هر دم صورتی 
14.12 كس نداند مكر او، الا خدا	در خدا بگریز و، وا ره زین دغا

15. مناظرۀ مرغ با صیاد در ترهب و در معنی ترهبی كه مصطفی صلی اله علیه و آله نهی كرد از آن امّت خود را كه "لا رهبانیة فی الاسلام"
15.1 مرغ گفتش: خواجه در خلوت مایست	دین  احمد را ترّهب نیك نیست 
15.2 از ترّهب نهی فرمود آن رسول	بدعتی چون بر گرفتی؟ ای فضول  
15.3 جمعه شرط است و جماعت در نماز	امر معروف و ز منكر احتراز
15.4 رنج  بد خویان كشیدن زیر صبر	منفعت دادن به خلقان همچو ابر
15.5 "خیر ناس ان ینفع الناس" ای پدر	گر نه سنگی، چه حریقی با مدر؟
15.6 در میان  امّت مرحوم باش	سنت احمد مهل، محكوم باش 
15.7 * چون جماعت رحمت آمد ای پسر	جهد کن کز رحمت آری تاج  سر
15.8 در جوابش گفت صیاد عیار	نیست مطلق اینکه گفتی، هوش دار
15.9 هست تنهائی به از یاران  بد	نیک چون با  بد نشیند، بد شود
15.10 زآنکه عقل  هر كه را نبود رسوخ	پیش  عاقل همچو سنگ است و كلوخ 
15.11 چون حمار است آنكه نانش منیت است	صحبت او عین رهبانیت است 
15.12 هوش او سوی علف باشد چو خر	بگذر از وی تا نمانی بی هنر
15.13 زآنكه غیر حق همه گردد رفات	كلّ آت بعد حین ٍ فهو آت 
15.14 هر چه جز آن وجه باشد هالک است	ملک و مالک عکس آن یک مالک است
15.15 گر چه سایه عکس شخص است، ای پسر	هیچ از سایه نتانی خورد بر
15.16 * هیچ سایه نیست بی شخصی روان	اصل سایه را بجو، ای کاروان
15.17 هین ز سایه شخص را میکن طلب	در مسبب رو، گذر کن از سبب
15.18 یار جسمانی بود رویش به مرگ	صحبتش شوم است، باید کرد ترک
15.19 حكم او هم حكم  قبلۀ او بود	مرده اش دان، چونكه مرده جو بود
15.20 هر كه با این قوم باشد راهب است	كه كلوخ و سنگ او را صاحب است 
15.21 * بگذر از سنگ و کلوخ  بی وجود	سوی کان لعل رو از بهر  جود
15.22 خود كلوخ و سنگ كس را ره زند	زین كلوخان صد هزار آفت رسد
15.23 گفت مرغش: پس جهاد آنگه بود	كاین چنین ره زن میان ره بود
15.24 از برای حفظ  یاری و نبرد	بر ره نا ایمن آید شیر مرد
15.25 عرق مردی آنگهی پیدا شود	كه مسافر همره اعدا شود
15.26 چون نبی السیف بوده ست آن رسول	امت او صفدرانند و فحول 
15.27 مصلحت در دین ما جنگ و شكوه	مصلحت در دین عیسی  غار و كوه 
15.28 * مصلحت داده است هر یک را جدا	مصلحت جو گر توئی مرد خدا
15.29 گفت: آری، گر بود یاری و زور	تا به قوّت بر زند  بر شرّ و شور
15.30 * قوتی باید در این ره مردوار	یار میباید در این جا فردوار
15.31 چون نباشد قوّتی، پرهیز به	در فرار از لا یطاق  آسان بجه 
15.32 * صنعت این است ای عزیز نامدار	فکرتی کن، در نگر انجام کار
15.33 * یار میجو تا بیابی راه را	ورنه کی دانی تو راه و چاه را ؟
15.34 گفت: صدق  دل بباید كار را	ور نه یاران كم نیاید یار را
15.35 یار شو تا یار بینی بی عدد	زانكه بی یاران بمانی بی مدد
15.36 دیو گرگ است و، تو همچون یوسفی	دامن یعقوب مگذار  ای صفی 
15.37 گرگ اغلب آن زمان گیرا بود	كز رمه شیشك به خود تنها رود
15.38 آنكه سنت با جماعت ترك كرد	در چنین مسبع ز خون  خویش خورد
15.39 هست سنت ره جماعت چون رفیق	بی ره و بی یار افتی در مضیق 
15.40 راه سنت با جماعت به بود	اسب با اسبان یقین خوشتر رود
15.41 لیک هر گمراه را همره مدان	غافلان  خفته را آگه مدان
15.42 همرهی را جو کز او یابی مدد	همدل و همدرد، جویان  احد
15.43 همرهی نی كاو بود خصم  خرد	فرصتی جوید كه جامۀ تو برد
15.44 میرود با تو كه یابد عقبه ای	كه تواند كردت آنجا نهبه ای 
15.45 میرود با تو برای سود خویش	هین منوش از نوش او، کان هست نیش
15.46 یا بود  اشتر دلی، چون دید ترس	گویدت بهر رجوع از راه  درس 
15.47 یار را ترسان كند ز اشتر دلی	این چنین همره عدو دان، نه ولی 
15.48 * یار بد مار است، هین بگریز از او	تا نریزد بر تو زهر آن زشت خو
15.49 یار را از ره برد آن راه زن	مرد نبود آنکه افتد زیر  زن
15.50 راه، جان بازی است در هر عیشه ای	آفتی، در دفع هر جان شیشه ای 
15.51 * راه دین هر گمرهی خود کی رود؟	حازمی باید که مرد ره بود
15.52 راه دین ز آن رو پر از شور و شر است	كه نه راه هر مخنث گوهر است 
15.53 در ره این ترس امتحانهای نفوس	همچو پرویزن به تمییز سبوس 
15.54 راه چه بود؟ پر نشان پایها	یار چه بود؟ نردبان رایها
15.55 گیرم آن گرگت نیابد ز احتیاط	لیک بی جمعیتت نبود نشاط
15.56 آنكه او تنها به راه خوش رود	با رفیقان سیر  او صد تو بود
15.57 با غلیظی  خر ز یاران، ای فقیر	در نشاط آید، شود قوّت پذیر
15.58 هر خری كز كاروان تنها رود	بر وی آن راه از تعب  صد تو شود
15.59 چند زخم چوب و سیخ افزون خورد	تا كه تنها آن بیابان را برد
15.60 مر تو را میگوید آن خر: خوش شنو	گر نه ای خر، اینچنین تنها مرو
15.61 آنكه تنها خوش رود اندر رصد	با رفیقان بی گمان خوشتر رود
15.62 هر نبیی اندر این راه درست	معجزه بنمود و یاران را بجست 
15.63 گر نباشد یاری دیوارها	كی بر آید خانه ها و انبارها ؟
15.64 هر یكی دیوار اگر باشد جدا	سقف چون باشد معلق در هوا ؟
15.65 گر نباشد یاری حبر و قلم	كی فتد بر روی كاغذها رقم ؟
15.66 این حصیری كه كسی می گسترد	گر نه پیوندد به هم، بادش برد
15.67 حق ز هر جنسی چو زوجین آفرید	پس نتایج شد ز جمعیت پدید
15.68 * در میان مرغ و صیاد، ای عجب	بس شکال افتاد و شد نزدیک شب
15.69 این بگفت و آن بگفت از اهتزاز	بحثشان شد اندر این معنی دراز
15.70 مثنوی را چابك و دل خواه كن	ماجرا را موجز و كوتاه كن 
15.71 * مرغ را چون دیده بر گندم فتاد	نفس او بیطاقت آمد در گشاد
15.72 بعد از آن گفتش كه: گندم زآن كیست؟	گفت: امانت از یتیم  بی وصیست 
15.73 مال  ایتام است امانت پیش من	زآنكه پندارند ما را موتمن 
15.74 گفت: من مضطرّم و مجروح حال	هست مردار این زمان بر من حلال 
15.75 هست دستوری کز این گندم خورم ؟	ای امین و پارسا و محترم 
15.76 گفت: مفتی ضرورت هم توی	بی ضرورت گر خوری مجرم شوی 
15.77 ور ضرورت هست هم، پرهیز به	ور خوری، باری ضمان آن بده 
15.78 مرغ بس در خود فرو رفت آن زمان	توسنش سر بستد از جذب عنان 
15.79 پس بخورد آن گندم و در فخ بماند	چند او یاسین  و الانعام خواند
15.80 بعد درماندن، چه افسوس و چه آه	پیش از آن بایست این دود سیاه 
15.81 آن زمان كه حرص جنبید و هوس	دم به دم میگو كه: ای فریاد رس 
15.82 * پیش از آن کاین دانه بر تو یخ شود	گرمی حرص تو همچون یخ شود
15.83 * آه و دود و ناله آن دم کار بند	حرص را آواره کن، ای هوش مند
15.84 كان زمان پیش از خرابی بصره است	بو كه بصره وارهد هم ز آن شكست 
15.85 ابك لی یا باكیی یا ثاكلی	قبل هدم البصره و الموصل 
15.86 نح علی قبل موتی و اعتفر	لا تنح لی بعد موتی و اصطبر
15.87 ابك لی قبل ثبوری فی النوی	بعد طوفان النوی  خل البكاء
15.88 آن زمان كه دیو میشد راه زن	آن زمان بایست یاسین خواندن 
15.89 پیش از آن كه اشكسته گردد كاروان	آن زمان چوبك بزن، ای پاسبان 

16. های و هوی کردن پاسبان بعد از بردن دزدان اسباب کاروان را
16.1 پاسبانی بود در یک کاروان	حارس مال و قماش آن مهان
16.2 پاسبان شب خفت و  دزد اسباب برد	رختها را زیر هر خاكی فشرد
16.3 روز شد، بیدار گشت آن كاروان	رفته دیدند رخت و سیم و اشتران 
16.4 * پاسبان در هی هی و چوبک زدن	گرم گشته، خود هم او بد راهزن
16.5 پس بدو گفتند: کای حارس  بگو	كه چه شد این رخت و، این اسباب كو؟
16.6 گفت: دزدان آمدند اندر نقاب	رختها بردند از پیشم شتاب 
16.7 قوم گفتندش كه: ای چون تلّ  ریگ	پس چه میكردی؟ چه ای تو مرد ریگ ؟
16.8 گفت: من یك كس بدم، ایشان گروه	با سلاح و، با شجاعت، باشكوه 
16.9 گفت: اگر در جنگ كم بودت امید	نعره بایستی زدن كه "برجهید"
16.10 گفت: آن دم كارد بنمودند و تیغ	كه خمش، ور نه  كشیمت بی دریغ 
16.11 آن زمان از ترس من بستم دهان	این زمان فریاد و هیهای و فغان 
16.12 آن زمان بست این دمم كه دم زنم	این زمان چندان كه خواهی هی كنم 
16.13 چونكه عمرت برد دیو  فاضحه	بی نمك باشد اعوذ و فاتحه 
16.14 گر چه باشد بی نمك اكنون حنین	هست غفلت بی نمكتر ز آن یقین 
16.15 همچنین هم بی نمك  می نال نیز	كه: ذلیلان را نظر كن، ای عزیز
16.16 قادری، بی گاه چبود  یا به گاه	از تو چیزی فوت كی شد؟ ای اله 
16.17 گفت: لا تاسوا علی  ما فاتكم	كی شود از قدرتش مطلوب  گم ؟

17. حواله كردن مرغ گرفتاری خود را به مكر  صیاد، و صیاد  به حرص
17.1 گفت آن مرغ: این سزای آن بود	كه فسون  زاهدان را بشنود
17.2 گفت زاهد: نی، سزای آن نشاف	كه خورد مال  یتیمان از گزاف 
17.3 بعد از آن نوحه گری آغاز كرد	كه فخ و صیاد لرزان شد ز درد
17.4 كز تناقضهای دل پشتم شكست	بر سرم، جانا، بیا  می مال دست 
17.5 زیر دست تو سرم را راحتیست	دست تو در شكر بخشی آیتیست 
17.6 سایۀ خویش از سر من بر مدار	بی قرارم، بی قرارم، بی قرار
17.7 خوابها بیزار شد از چشم من	در غمت، ای رشك سرو و یاسمن 
17.8 گر نیم لایق، چه باشد گر دمی	ناسزائی را بپرسی در غمی ؟
17.9 مر عدم را خود چه استحقاق بود؟	كه بر او لطفت چنین درها گشود
17.10 خاك گرگین را  كرم آن سیب كرد	ده گهر از نور  حس در جیب كرد
17.11 پنج حسّ ظاهر و، پنج  نهان	كه بشر شد نطفۀ مرده از آن 
17.12 توبه بی توفیقت، ای نور بلند	جز به ریش توبه نبود ریشخند
17.13 سبلتان توبه  یك یك  بر كنی	توبه سایه ست و، تو ماه روشنی 
17.14 ای ز تو ویران دكان و منزلم	چون ننالم ؟  چون بیفشاری دلم 
17.15 * چونکه بی تو نیست کارم را نظام	بی تو هرگز کار کی گردد تمام؟
17.16 چون گریزم؟ زآنكه بی تو زنده نیست	بی خداوندیت  بود بنده نیست 
17.17 جان  من بستان تو، ای جان را اصول	زانكه بی تو گشته ام از جان ملول 
17.18 عاشقم من بر فن  دیوانگی	سیرم از فرهنگ و از فرزانگی 
17.19 چون بدرد شرم  گویم راز فاش	چند از این صبر و زحیر و ارتعاش 
17.20 در حیا پنهان شدم همچون سجاف	ناگهان بجهم ز زیر این لحاف 
17.21 ای رفیقان، راهها را بست یار	آهوی لنگیم، و او شیر شكار
17.22 جز كه تسلیم و رضا  كو چاره ای ؟	در كف شیر نر خونخواره ای 
17.23 او ندارد خواب و خور، چون آفتاب	روحها را میكند بی خورد و خواب 
17.24 كه بیا من باش، یا هم خوی من	تا ببینی در تجلی روی من 
17.25 ور ندیدی، چون چنین شیدا شدی ؟	خاك بودی، طالب احیا شدی
17.26 گر ز بی سویت ندادست او علف	چشم  جانت چون بماندست این طرف ؟
17.27 گربه، در سوراخ  از آن شد معتكف	كه از آن سوراخ او شد معتلف 
17.28 گربۀ دیگر همی گردد به بام	كز شكار مرغ یابید او طعام 
17.29 آن یكی را قبله شد جولاهگی	و آن دگر حارس برای جامگی 
17.30 آن یكی بیكار و، رو در لامكان	كه از آن سو دادیش تو قوت جان 
17.31 كار  او دارد، كه حق را شد مرید	بهر كار او ز هر كاری برید
17.32 دیگران، چون كودكان، این روز چند	تا به شب در خاک  بازی میكنند
17.33 خوابناكی كاو ز یقظه میجهد	دایۀ وسواس عشوه اش میدهد
17.34 رو بخسب ای جان كه نگذاریم ما	كه كسی از خواب بجهاند تو را
17.35 هم تو خود را بر كنی از بیخ  خواب	همچو تشنه كه شنود او بانگ آب 
17.36 بانگ آبم من به گوش تشنگان	همچو باران میرسم از آسمان 
17.37 برجه ای عاشق، بر آور اضطراب	بانگ آب و، تشنه و، آن گاه خواب ؟

18. حکایت آن عاشق که شب بر امید وعدۀ معشوق بیامد بدان وثاق که اشارت کرده بود و بعضی از شب را منتظر بود تا خوابش ربود. معشوق آم جیبش را پر گردکان نمود و رفت
18.1 عاشقی بودست در ایام پیش	پاسبان عهد  اندر عهد خویش 
18.2 سالها در بند وصل  ماه خود	شاه  مات و، مات شاهنشاه خود
18.3 عاقبت جوینده یابنده بود	كه فرج از صبر زاینده بود
18.4 گفت روزی یار او: كامشب بیا	كه بپختم از پی تو لوبیا
18.5 در فلان حجره نشین تا نیم شب	تا بیایم نیم شب من بی طلب 
18.6 مرد قربان كرد و نانها بخش كرد	چون پدید آمد مهش از زیر  گرد
18.7 شب در آن حجره همی مرد انتظار	بر امید وعدۀ آن یار  غار
18.8 * منتظر بنشست و خوابش در ربود	اوفتاد و گشت بی خویش و غنود
18.9 * ساعتی بیدار بد، خوابش گرفت	عاشق دل داده را خواب؟ ای شگفت!
18.10 بعد نصف اللیل آمد یار او	صادق الوعدانه آن دلدار او
18.11 عاشق خود را فتاده خفته دید	اندكی از آستین او درید
18.12 گردكان  چندش  اندر جیب كرد	كه تو طفلی، گیر این، می باز نرد
18.13 چون سحر از خواب عاشق بر جهید	آستین و گردكانها را بدید
18.14 گفت: شاه ما همه صدق و وفاست	آنچه بر ما میرسد  آن هم ز ماست 
18.15 ای دل بی خواب، ما زآن ایمنیم	چون حرس بر بام چوبك میزنیم 
18.16 گردكان ما در این مطحن شكست	هر چه گوئیم از غم خود اندك است 
18.17 عاذلا، چند این صلای ماجرا ؟	پند كم ده بعد از این دیوانه را
18.18 من نخواهم عشوۀ هجران شنود	آزمودم، چند خواهم آزمود ؟
18.19 هر چه غیر شورش و دیوانگیست	اندر این ره  روی در بیگانگیست 
18.20 هین بنه بر پایم آن زنجیر را	كه دریدم سلسلۀ تدبیر را
18.21 غیر آن جعد نگار مقبلم	گر دو صد زنجیر آری بگسلم 
18.22 عشق و ناموس، ای برادر، راست نیست	بر در ناموس، ای عاشق مأیست 
18.23 وقت آن آمد كه من عریان شوم	نقش بگذارم، سراسر جان شوم 
18.24 ای عدوّ  شرم و اندیشه، بیا	كه دریدم پردۀ شرم و حیا
18.25 ای ببسته خواب جان از جادوئی	سخت دل یارا كه در عالم توئی 
18.26 هین گلوی صبر گیر و میفشار	تا خنك گردد دل عشق، ای سوار
18.27 تا نسوزم، كی خنك گردد دلش ؟	ای دل  ما خاندان و منزلش 
18.28 خانۀ خود را همی سوزی، بسوز	كیست آن كس كه بگوید: لا یجوز ؟
18.29 خوش بسوز این خانه را، ای شیر مست	خانۀ عاشق چنین اولیتر است 
18.30 بعد ازین، من سوز را قبله كنم	زانكه شمعم من، به سوزش روشنم 
18.31 خواب را بگذار امشب  ای پدر	یك شبی در كوی بیخوابان گذر
18.32 بنگر آنها را كه مجنون گشته اند	همچو پروانه به وصلت  كشته اند
18.33 بنگر این كشتی خلقان غرق  عشق	اژدهائی گشته گوئی  حلق  عشق 
18.34 اژدهائی ناپدید و دلربا	عقل  همچون كوه را او كهربا
18.35 عقل  هر عطار كآگه شد از او	طبله ها را ریخت اندر آب جو
18.36 رو كز این جو بر نیائی تا ابد	لم یكن حقا له  كفوا  احد
18.37 ای مزوّر، چشم بگشای و ببین	چند گوئی: من ندانم آن و این ؟ 
18.38 از وبای زرق و محرومی  برآ	در جهان  حیّ و قیومی  درآ
18.39 تا "نمی بینم"، همی "بینم" شود	وین "ندانمهات"، "می دانم" بود
18.40 بگذر از مستی و، مستی بخش باش	زین تلوّن نقل  كن در استواش 
18.41 چند نازی تو بدین مستیّ پست ؟	بر سر هر كوی چندین مست هست 
18.42 گر دو عالم پر شود سر مست یار	جمله یك باشند و، آن یك  نیست خوار
18.43 این ز بسیاری نیابد خوارئی	خوار كبود؟ تن پرستی نارئی 
18.44 گر جهان پر شد ز تاب نور مه	کی کساد آید بر  صاحب وله ؟
18.45 گر جهان پر شد ز نور آفتاب	كی بود خوار آن تف خوش التهاب ؟
18.46 لیك، با این جمله بالاتر خرام	چونكه ارض الله واسع بود و رام 
18.47 گر چه این مستی چو باز  اشهب است	برتر از وی در زمین  قدس هست 
18.48 مست ز ابرار و، مقرب زآن به است	بر مقرب شیر او چون روبه است
18.49 رو  سرافیلی شو اندر امتیاز	در دمندۀ روح و مست مست ساز
18.50 مست را چون دل مزاح اندیشه شد	"این ندانم، و آن ندانم"  پیشه شد
18.51 "این ندانم، و آن ندانم" بهر چیست ؟	تا بگوئی آنكه: میدانیم كیست 
18.52 نفی بهر ثبت باشد در سخن	نفی بگذار و ز ثبت آغاز كن 
18.53 "نیست این و، نیست آن" هین واگذار	آنكه آن هست است، آن را پیش آر
18.54 * نفی بگذار و همان هستی طلب	ترک و مطرب را بگو  واحوال  شب
18.55 نفی بگذار و همان هستی پرست	این بیاموز ای پدر ز آن  ترك مست 

19. استدعای امیر ترك مخمور مطرب را به وقت صبوح و معنی حدیث "ان لله تعالی شرابا اعده لاولیائه إذا شربوا سكروا و إذا سكروا طابوا، الخ  و قوله تعالی إنّ الابْرار یشْربون من کاس ٍ کان مزاجها کافورا 
می در خم اسرار بدان میجوشد --- تا هر كه مجرد است از آن می نوشد
این می كه تو میخوری حرامست --- ما می نخوریم جز حلالی 
جهد كن تا ز نیست هست شوی --- وز شراب خدای مست شوی
19.1 اعجمی   تركی   سحر آگاه شد	وز خمار  خمر  مطرب خواه شد
19.2 مطرب جان مونس مستان بود	نقل و قوت و قوت مست  آن بود
19.3 مطرب ایشان را سوی مستی كشد	باز مستی از دم مطرب چشد
19.4 آن شراب حق بدان مطرب برد	وین شراب تن از این مطرب چرد
19.5 هر دو گر یك نام دارد در سخن	لیك فرق است این حسن تا آن حسن 
19.6 اشتباهی هست لفظی در میان	لیك، خود كو آسمان؟ کو ریسمان؟ 
19.7 اشتراك لفظ دایم رهزن است	اشتراك گبر و مؤمن در تن است 
19.8 جسمها  چون كوزه های بسته سر	تا كه در هر كوزه چبود،  درنگر
19.9 كوزۀ این تن پر از آب حیات	كوزۀ آن تن پر از زهر  ممات 
19.10 گر به مظروفش نظر داری  شهی	ور به ظرفش عاشقی تو گمرهی 
19.11 لفظ را مانندۀ این جسم دان	معنیش در اندرون، مانند جان 
19.12 دیدۀ تن دائما تن بین بود	دیدۀ جان، جان  پر فن بین بود
19.13 پس ز نقش  لفظهای مثنوی	صورتش ضال است و هادی معنوی 
19.14 در نبی فرمود: كاین قرآن ز دل	هادی بعضی و بعضی را مضل 
19.15 الله الله  چونكه عارف گفت: می	پیش عارف كی بود معدوم شئی؟ 
19.16 فهم  تو چون بادۀ شیطان بود	كی تو را فهم  می  رحمان بود
19.17 این دو انبازند، مطرب با شراب	این بدان و آن بدین دارد شتاب 
19.18 پر خماران از دم مطرب چرند	مطربانشان سوی میخانه برند
19.19 آن سر میدان و  این پایان اوست	دل شده چون گوی، در چوگان  اوست 
19.20 در سر آنچه هست  گوش آنجا رود	در سر ار صفراست  آن سودا شود
19.21 بعد از آن  این دو  به بیهوشی روند	والد و مولود آنجا یك شوند
19.22 چونكه كردند آشتی شادی و درد	مطربان را  ترك ما بیدار كرد
19.23 مطرب آغازید بیتی خوابناك	كه  انلنی  الكاس یا من لا اراك 
19.24 أنت وجهی لا عجب ان لا اراه	غایة  القرب حجاب الاشتباه 
19.25 أنت عقلی لا عجب  ان لم  ارك	من وفور الالتباس  المشتبك 
19.26 جئت اقرب أنت من حبل الورید	كم اقل یا یا نداء للبعید
19.27 بل اغالطهم أنادی فی القفار	كی اكتم من معی ممن اغار
19.28 * این سخن پایان ندارد، ای عزیز	بشنو اکنون نکته ای صاحب تمیز

20. آمدن ضریر بخانۀ پیغمبر علیه السلام و گریختن عایشه و پنهان شدن
20.1 اندر آمد پیش پیغمبر ضریر	كای نوا بخش  تنور هر خمیر
20.2 ای تو میر  آب و  من مستسقی ام	مستغاث، المستغاث، ای ساقیم 
20.3 چون در آمد آن ضریر از در شتاب	عایشه بگریخت بهر احتجاب 
20.4 زانكه واقف بود آن خاتون  پاك	از غیوری رسول  رشكناك 
20.5 هر كه زیباتر بود  رشكش فزون	زانكه رشك از ناز خیزد یا بنون 
20.6 گنده پیران شوی را قمّا دهند	چونكه از زشتی و پیری آگهند
20.7 چون جمال احمدی در هر دو كون	كی بدست؟ ای فرّ یزدانیش عون 
20.8 نازهای هر دو كون او را رسد	غیرت آن خورشید صد تو را رسد
20.9 كه در افکندم به كیوان گوی را	در كشید، ای اختران، زو روی را
20.10 در شعاع  بی نظیرم  لا شوید	ور نه پیش نور من رسوا شوید
20.11 از كرم من هر شبی غائب شوم	كی روم؟ الا  نمایم كه روم 
20.12 تا شما بی من شبی خفاش وار	پر زنان پرید گرد این مطار
20.13 همچو طاوسان پری عرضه كنید	باز سست و منکر و معجب شوید
20.14 بنگرید آن پای زشت از امتیاز	همچو چارق كاو بود شمع  ایاز
20.15 رو نمایم صبح بهر گوشمال	تا نگردید از منی ز اهل  شمال 
20.16 ترك  كن،  زیرا دراز است این سخن	نهی كردست از درازی، امر كن 

21. امتحان كردن حضرت رسول صلی الله علیه و آله عایشه را كه چرا پنهان میشوی كه او تو را نمی بیند
21.1 گفت پیغمبر برای امتحان	او نمی بیند تو را، كم شو نهان 
21.2 كرد اشارت عایشه با دستها	او نبیند، لیک من بینم ورا
21.3 غیرت عقل است بر خوبی روح	پر ز تشبیهات و تمثیل ای نصوح 
21.4 با چنین پنهانیی كه روح راست	عقل بر وی این چنین رشكین چراست ؟
21.5 از كه پنهان می كنی ای رشك خو؟	آنكه پوشیدست نورش روی او
21.6 میرود بی روی پوش این آفتاب	فرط نور اوست رویش را نقاب 
21.7 از كه پنهان میكنی ای رشك ور؟	كافتاب او را نمی بیند اثر
21.8 رشك از آن افزونتر است اندر تنم	كز خودش خواهم كه پنهانش كنم 
21.9 ز آتش  رشك گران آهنگ من	باد و چشم و گوش خود در جنگ  من 
21.10 چون چنین رشكیستت، ای جان و دل	پس دهان بر بند و گفتن را بهل 
21.11 ترسم ار خامش كنم آن آفتاب	از سوی دیگر بدرّاند حجاب 
21.12 در خموشی گفت ما اظهر شود	كه ز منع، آن میل، افزونتر شود
21.13 گر بغرّد بحر غرّش كف شود	جوش احببت لان اعرف شود
21.14 حرف گفتن، بستن  آن روزن است	عین اظهار سخن، پوشیدن است 
21.15 بلبلانه نعره زن بر روی  گل	تا كنی مشغولشان از بوی  گل 
21.16 تا به  قل مشغول گردد گوششان	سوی روی  گل نپرد هوششان 
21.17 پیش آن خورشید كاو بس روشن است	در حقیقت هر دلیلی ره زن است 

22. آغاز کردن مطرب این غزل را در بزم  امیر  ترک
گلی یا سوسنی یا سرو یا ماهی؟ نمی دانم ---- از این آشفتۀ بی دل چه می خواهی؟ نمی دانم
و خطاب کردن ترك كه آنچه میدانی بخوان و جواب مطرب امیر را
22.1 مطرب آغازید نزد ترك مست	در حجاب نغمه، اسرار ألست 
22.2 می ندانم كه تو ماهی یا وثن	می ندانم که چه میخواهی ز من 
22.3 می ندانم تا چه خدمت آرمت	تن زنم، یا در عبارت آرمت 
22.4 ای عجب! گر نیستی از من جدا	من ندانم، من كجایم، تو كجا
22.5 می ندانم كه مرا چون می كشی	گاه در بر، گاه در خون می كشی 
22.6 همچنین، لب در ندانم باز كرد	می ندانم، می ندانم ساز كرد
22.7 چون ز حد شد "می ندانم"، از شگفت	ترك ما را زین حراره دل گرفت 
22.8 بر جهید آن  ترك و دبوسی كشید	با علیها بر سر مطرب دوید
22.9 گرز را بگرفت سرهنگی به دست	گفت: نی، مطرب  كشی این دم بد است 
22.10 گفت: این تكرار بی حد و مرش	كوفت طبعم را، بكوبم بر سرش 
22.11 قلتبانا، می ندانی  گه مخور	زآنچه میدانی بگو مقصود بر
22.12 آن بگو، ای گیج، كه میدانی اش	می ندانم، می ندانم، در مكش 
22.13 چون بگویم: از كجائی؟ کی مری؟	تو بگوئی: نی ز بلخم، نز هری 
22.14 * نه ز هند و نه  ز روم و نه ز چین	نه ز شام و نه عراق و باردین
22.15 نه ز بغداد و، نه موصل، نه طراز	در كشی در نی و نی  راه دراز
22.16 خود بگو تا از كجائی باز ره	هست تنقیح مناط این جایگه 
22.17 یا بپرسم که: چه خوردی ناشتاب ؟	تو بگوئی: نه شراب و نه كباب 
22.18 * نه بقول و نه پنیر و نه بصل	نه ز شیر و نه ز شکر   نه عسل
22.19 نه قدید و نه ثرید و نه عدس	آنچه خوردی آن بگو تنها و بس 
22.20 این سخن خائی دراز از بهر چیست؟	گفت مطرب: زانكه مقصودم خفیست 
22.21 می رمد اثبات پیش از نفی تو	نفی كردم تا بری ز اثبات بو
22.22 در نوا آرم به نفی این ساز را	چون بمیری مرگ گوید راز را

23. در معنی حدیث "موتوا قبل ان تموتوا" و تفسیر بیت حکیم سنائی
بمیر ای دوست پیش از مرگ اگر می زندگی خواهی --- كه ادریس از چنین مردن بهشتی گشت پیش از ما
23.1 جان بسی كندی و اندر پرده ای	زانكه مردن اصل بد ناورده ای 
23.2 تا نمیری نیست جان كندن تمام	بی كمال  نردبان  نائی به بام 
23.3 چون ز صد پایه دو پایه كم بود	بام را كوشنده نامحرم بود
23.4 چون رسن یك گز ز صد گز كم بود	آب اندر دلو از چه كی رود ؟
23.5 غرق  این كشتی نیائی  ای امیر	تا که ننهی اندر او "منّ الاخیر"
23.6 "منّ آخر"  اصل دان كان طارق است	كشتی وسواس و غی را غارق است 
23.7 آفتاب   گنبد  ازرق شود	كشتی هش چونكه مستغرق شود
23.8 چون نمردی، گشت جان كندن دراز	مات شو در صبح، ای شمع طراز
23.9 تا نگشتند اختران  ما نهان	دان كه  پنهان است  خورشید جهان 
23.10 گرز بر خود زن، منی را در شكن	زانكه پنبۀ گوش آمد  چشم  تن 
23.11 گرز بر خود میزنی هم  ای دنی	عكس توست، اندر فعالم، این منی 
23.12 عكس خود در صورت من دیده ای	در قتال  خویش درپیچیده ای 
23.13 همچو آن شیری كه در چه شد فرو	عكس  خود را خصم می پنداشت او
23.14 نفی، ضد هست باشد بی شكی	تا ز ضد، ضد را بدانی اندكی 
23.15 این زمان جز نفی  ضد اعلام نیست	اندر این نشئه دمی بی دام نیست 
23.16 بی حجابت باید آن، ای ذو لباب	مرگ را بگزین و بردر آن حجاب 
23.17 نی چنان مرگی كه در گوری روی	مرگ تبدیلی كه در سوری روی 
23.18 مرد چون بالغ شد  آن طفلی بمرد	رومئی شد، صبغۀ زنگی سترد
23.19 خاك   زر شد، هیأت خاكی نماند	غم فرح شد، خار غمناكی نماند
23.20 مصطفی زین گفت: كای اسرار جو	مرده را خواهی كه بینی زنده تو
23.21 میرود چون زندگان بر خاكدان	مرده و، جانش شده بر آسمان 
23.22 جانش را این دم به بالا مسكنیست	گر بمیرد، روح او را نقل نیست 
23.23 زانكه پیش از مرگ او كردست نقل	این به مردن فهم آید، نی به عقل 
23.24 نقل باشد، نی چو نقل  جان  عام	همچو نقلی   از مقامی تا مقام 
23.25 هر كه خواهد كاو ببیند بر زمین	مرده را کاو میرود ظاهر یقین 
23.26 مر ابو بكر تقی را گو: ببین	شد ز صدّیقی امیر الصادقین 
23.27 اندر این نشأت نگر صدیق را	تا به حشر افزون كنی تصدیق را
23.28 پس محمد صد قیامت بود نقد	زانكه حل شد در فنائش حلّ و عقد
23.29 زادۀ ثانی است احمد در جهان	صد قیامت بود او اندر عیان 
23.30 زو قیامت را همی پرسیده اند	کای قیامت، تا قیامت راه چند ؟
23.31 با زبان حال میگفتی بسی	كه ز محشر حشر را پرسد كسی ؟
23.32 بهر این گفت آن رسول خوش پیام	رمز  "موتوا قبل موت" یا كرام 
23.33 همچنان كه مرده ام من قبل  موت	ز آن طرف آورده ام این صیت و صوت 
23.34 پس قیامت شو  قیامت را ببین	دیدن هر چیز را شرط است این 
23.35 تا نگردی این، ندانیش تمام	خواه کان انوار باشد یا ظلام 
23.36 عقل گردی، عقل را دانی كمال	عشق گردی، عشق را دانی جمال 
23.37 * نار گردی، نار را دانی یقین	نور گردی، هم بدانی آن و این
23.38 گفتمی برهان بر این دعوی مبین	گر بدی ادراك اندر خورد این 
23.39 هست انجیر این طرف بسیار خوار	گر رسد مرغی قنق انجیر خوار
23.40 در همه عالم اگر مرد و زنند	دم به دم در نزع و اندر مردنند
23.41 آن سخنها را وصیتها شمر	كه پدر گوید در آن دم با پسر
23.42 تا بروید رحمت و عبرت بدین	تا ببرّد بیخ  بغض و رشك و كین 
23.43 تو بدان نیت نگر در اقربا	تا ز نزع  او بسوزد دل تو را
23.44 كل آت آت آن را نقد دان	دوست را در نزع و اندر فقد دان 
23.45 ور غرضها زین نظر گردد حجیب	این نظرها را برون افكن ز جیب 
23.46 در نیاز خشك بر عجزی مأیست	زآنکه با عاجز گزیده معجزیست 
23.47 عجز زنجیریست، زنجیرت نهاد	چشم در زنجیر نه، باید گشاد
23.48 پس تضرع كن كه: ای هادی زیست	باز بودم، بسته گشتم، این ز چیست ؟
23.49 سخت تر افشرده ام در شر قدم	كه "لفی خسرم" ز قهرت دم به دم 
23.50 از نصیحتهای تو كرّ بوده ام	بت شكن دعوی و، بت گر بوده ام 
23.51 یاد صنعت فرض تر یا یاد مرگ ؟	مرگ مانند خزان، تو اصل  برگ 
23.52 سالها این مرگ طبلك میزند	گوش تو بیگاه جنبش میكند

24. تشبیه مغفلی که عمر ضایع کند و در نزع بیدار شود به ماتم اهل حلب
24.1 گوید اندر نزع از جان  آه مرگ	این زمان كردت ز خود آگاه، مرگ 
24.2 این گلوی مرگ از نعره گرفت	طبل او بشكافت از ضرب، ای شگفت! 
24.3 در دقایق خویش را درتافتی	رمز مردن این زمان دریافتی

25. رسیدن شاعر به حلب روز عاشورا و حال معلوم نمودن و نکته گفتن و بیان حال کردن
25.1 روز عاشورا همه اهل  حلب	باب  انطاكیه اندر تا به شب 
25.2 گرد آید مرد و زن جمعی عظیم	ماتم آن خاندان دارد مقیم 
25.3 تا به شب نوحه كنند اندر بكا	شیعه، عاشورا، برای كربلا
25.4 بشمرند آن ظلمها و امتحان	كز یزید و شمر دید آن خاندان 
25.5 از غریو و نعره ها در سرگذشت	پر همی گردد همه صحرا و دشت 
25.6 یك غریبی شاعری از ره رسید	روز  عاشورا و آن افغان شنید
25.7 شهر را بگذاشت، و آن سو رای كرد	قصد جستجوی آن هیهای كرد
25.8 پرس پرسان میشد اندر افتقاد	چیست این غم؟ بر كه این ماتم فتاد ؟
25.9 این رئیسی زفت باشد كه بمرد	این چنین مجمع نباشد كار  خرد
25.10 نام او، و القاب او شرحم دهید	كه غریبم من، شما اهل ده اید
25.11 چیست نام و پیشه و اوصاف او ؟	تا بگویم مرثیه ز الطاف او
25.12 مرثیه سازم، كه مرد شاعرم	تا از اینجا برگ و لالنگی برم 
25.13 آن یكی گفتش كه: تو دیوانه ای	تو نه ای شیعه، عدوی خانه ای 
25.14 روز  عاشورا  نمیدانی كه هست ؟	ماتم  جانی كه از قرنی به است 
25.15 پیش مؤمن كی بود این قصه خوار ؟	قدر عشق گوش  عشق  گوشوار
25.16 پیش مؤمن ماتم  آن پاك روح	شهره تر باشد ز صد طوفان  نوح 

26. نكته گفتن آن شاعر جهت طعن شیعۀ حلب
26.1 گفت: آری، لیك كو دور یزید ؟	كی بدست آن غم؟ چه دیر اینجا رسید ؟
26.2 چشم كوران، آن خسارت را بدید	گوش كرّان، این حكایت را شنید
26.3 خفته بودستید تا اكنون شما ؟	كه كنون جامه دریدید از عزا
26.4 پس عزا بر خود كنید، ای خفتگان	زانكه بد مرگیست این خواب  گران 
26.5 روح  سلطانی   ز زندانی بجست	جامه چون درّیم و چون خائیم دست ؟
26.6 چونكه ایشان خسرو دین بوده اند	وقت شادی شد، چو بگسستند بند
26.7 سوی شادروان  دولت تاختند	كنده و زنجیر را انداختند
26.8 دور  ملك است و گه و شاهنشهی	گر تو یك ذرّه از ایشان آگهی 
26.9 ور نه ای آگه، برو بر خود گری	زانكه در انكار نقل و محشری 
26.10 بر دل و دین  خرابت نوحه  كن	چون نمی بیند جز این خاك كهن 
26.11 ور همی بیند چرا نبود دلیل؟	پشت دار و، جان سپار و، چشم سیر
26.12 در رخت كو از می دین فرّخی ؟	گر بدیدی بحر، كو كفّ سخی ؟
26.13 آن كه جو دید، آب را نكند دریغ	خاصه آن كاو دید دریا را و میغ 

27. تمثیل حریص بر دنیا به موری نابیننده رزّاقی حق و خزاین رحمت او را که به دانه ای از خرمنی می كوشد و سعت آن خرمن نمی بیند
27.1 مور  بر دانه از آن لرزان شود	كاو ز خرمنهای پر اعمی بود
27.2 می كشد یک دانه را با حرص و بیم	چون نمی بیند چنان چاش عظیم 
27.3 صاحب خرمن همی گوید كه: هی	ای ز كوری پیش تو معدوم شئی 
27.4 تو ز خرمنهای ما آن دیده ای	كاندر آن دانه به جان پیچیده ای 
27.5 ای به صورت ذره، كیوان را ببین	مور لنگی، رو سلیمان را ببین 
27.6 تو نه ای این جسم، بل آن دیده ای	وارهی از جسم  گر جان دیده ای 
27.7 آدمی دیدست و باقی لحم و پوست	هر چه چشمش دیده است، آن چیز اوست 
27.8 كوه را غرقه  كند یك خم ز نم	چشم  خم چون باز باشد سوی یم 
27.9 چون به دریا راه شد از جان  خم	خم با جیحون بر آورد اشتلم 
27.10 زین سبب "قلْ" گفتۀ دریا بود	گر چه نطق احمدی گویا بود
27.11 گفتۀ او جمله درّ  بحر  بوذ	كه دلش را بود در دریا نفوذ
27.12 داد دریا چون ز خمّ  ما بود	چه عجب گر ماهی از دریا بود؟
27.13 چشم  حس افسرد بر نقش  قمر	تو قمر می بینی و او مستقر
27.14 این دوئی اوصاف دیدۀ احول است	ور نه اول آخر، آخر اول است 
27.15 * هین گذر از نقش خم، در خم نگر	کاندر او بحریست بی پایان و سر
27.16 * پاک از آغاز و آخر آن عذاب	مانده محرومان ز قهرش در عذاب
27.17 * این چنین خم را تو دریا دان یقین	زنده از وی آسمان و هم زمین
27.18 * گشته دریائی دوئی در عین وصل	شد ز سو در بی سوئی در عین وصل
27.19 * بلکه وحدت گشته او را در وصال	شد خطاب او خطاب ذوالجلال
27.20 * بعد از آن گوید: حقم، منصور وار	تا شود بر دار  شهرت او سوار
27.21 * تا چنین سر در جهان ظاهر شود	مقبل اندر جستجو ماهر شود
27.22 * تا فزاید در جهاد و کوشش او	تا میسر گرددش دیدار  هو
27.23 * اهل دل همچونکه جو در وی روان	بی دوئی یک گشته در دریای جان
27.24 هی، ز چه معلوم گردد این؟ ز بعث	بعث را جو، كم كن اندر بعث بحث 
27.25 شرط روز بعث اول مردن است	زانكه بعث از مرده زنده كردن است 
27.26 جمله عالم زین غلط كردند راه	كز عدم ترسند و آمد آن پناه 
27.27 از كجا جوئیم علم؟ از ترك علم	از كجا جوئیم سلم؟ از ترك سلم 
27.28 از كجا جوئیم هست؟ از ترك هست	از كجا جوئیم دست؟ از ترك دست 
27.29 هم تو تانی كرد، یا نعم المعین	دیدۀ معدوم بین را   هست بین 
27.30 دیده ای كاو از عدم آمد پدید	ذات هستی را همه معدوم دید
27.31 این جهان  منتظم محشر بود	گر دو دیده مبدل و انور شود
27.32 ز آن نماید آن حقایق ناتمام	كه بر این خامان بود فهمش حرام 
27.33 نعمت جنات خوش بر دوزخی	شد محرّم، گر چه حق آمد سخی 
27.34 در دهانش تلخ گردد شهد خلد	چون نبود از وافیان  عهد خلد
27.35 مر شما را نیز در سوداگری	دست كی جنبد چو نبود مشتری ؟
27.36 كی نظاره  اهل  بخریدن بود ؟	آن نظاره، گول گردیدن بود
27.37 پرس پرسان، كاین به چند و آن به چند؟	از پی تغییر وقت و ریشخند
27.38 از ملولی كاله میخواهد ز تو	نیست آن كس مشتری و كاله جو
27.39 كاله را صد بار دید و باز داد	جامه كی پیمود او؟ پیمود باد
27.40 كو قدوم و كرّ و فرّ مشتری ؟	كو مزاج گنگلیّ و سرسری ؟
27.41 چونكه در ملكش نباشد حبه ای	جز پی گنگل  چه جوید جبه ای؟ 
27.42 در تجارت نیستش سرمایه ای	پس چه شخص زشت، او چه سایه ای؟ 
27.43 مایه در بازار این دنیا زر است	مایه آنجا عشق و دو چشم  تر است 
27.44 هر كه او بی مایه در بازار رفت	عمر رفت و، باز گشت او خام و تفت 
27.45 هی كجا بودی برادر؟ هیچ جا	هی چه پختی بهر خوردن؟ هیچ با
27.46 مشتری شو تا بجنبد دست من	لعل زاید معدن آبست من 
27.47 مشتری گر چه كه سست و بارد است	دعوت دین كن، كه دعوت وارد است 
27.48 باز پرّان كن، حمام روح گیر	در ره دعوت طریق نوح گیر
27.49 خدمتی میكن برای كردگار	با قبول و ردّ  خلقانت چه كار

28. سحوری زدن شخصی بر در سرای خالی نیمه شب و اعتراض معترض و جواب دادن او را
28.1 آن یكی میزد سحوری بر دری	درگهی بود و، رواق  مهتری 
28.2 نیم شب میزد سحوری را به جد	گفت او را قائلی: كای مستمد
28.3 اولا، وقت سحر زن این سحور	نیم شب نبود گه این شرّ و شور
28.4 دیگر آنكه، فهم  كن ای بو الهوس	كاندر این خانه درون، خود هست كس ؟
28.5 كس در اینجا نیست جز دیو و پری	روزگار خود چه یاوه میبری ؟
28.6 بهر گوشی میزنی دف، گوش كو ؟	هوش باید تا بداند، هوش كو ؟
28.7 گفت: گفتی، بشنو از چاكر جواب	تا نمانی در تحیر و اضطراب 
28.8 گر چه هست این دم بر  تو نیمشب	نزد من نزدیك شد صبح  طرب 
28.9 هر شكستی نزد من پیروز شد	جمله شبها پیش چشمم روز شد
28.10 پیش تو خون است آب رود نیل	پیش من آب است، نی خون، ای نبیل 
28.11 در حق تو آهن است آن و رخام	پیش داود نبی موم است و رام 
28.12 پیش تو  كه بس گران است و جماد	مطرب است او پیش داود اوستاد
28.13 پیش تو آن سنگ ریزه ساكت است	پیش احمد بس فصیح و قانت است 
28.14 پیش تو استون مسجد مرده ایست	پیش احمد عاشقی دل برده ایست 
28.15 جمله اجزای جهان پیش عوام	مرده و پیش خدا دانا و رام 
28.16 وآنچه گفتی "كاندر این قصر و سرا	نیست كس، چون می زنی این طبل را ؟"
28.17 بهر حق این خلق زرها میدهند	صد اساس  خیر و مسجد مینهند
28.18 مال و تن، در راه حج  دور دست	خوش همی بازند چون عشاق  مست ؟
28.19 هیچ میگویند "كان خانه تهیست" ؟	این سخن کی گوید آنکش آگهیست ؟ 
28.20 پر همی بیند سرای دوست را	آنكه از نور الهستش ضیا
28.21 بس سرای پر ز جمع و انبهی	پیش چشم عاقبت بینان تهی 
28.22 هر كه را خواهی تو در كعبه بجو	تا بروید در زمان پیش تو او
28.23 صورتی كاو فاخر و عالی بود	او ز بیت الله كی خالی بود ؟
28.24 او بود حاضر منزه از رتاج	باقی مردم برای احتیاج 
28.25 هیچ می گویند: كاین لبیكها	بی ندائی میكنیم آخر چرا ؟
28.26 * کو ندا تا خود تو لبیکی دهی؟	از ندا لبیک تو چون شد تهی ؟
28.27 بلكه توفیقی كه لبیك آورد	هست هر لحظه ندائی از احد
28.28 من به بو دانم كه این قصر و سرا	بزم جان افتاد و خاكش كیمیا
28.29 مسّ خود را بر طریق زیر و بم	تا ابد بر كیمیایش میزنم 
28.30 تا بجوشد زین چنین ضرب سحور	در در افشانی ز بخشایش بحور
28.31 خلق در صفّ  قتال و كارزار	جان همی بازند بهر كردگار
28.32 آن یكی اندر بلا ایوب وار	و آن دگر در صابری یعقوب وار
28.33 * آن یکی پون نوح در اندوه و کرب	وآن دگر چون احمد اندر صفّ  حرب
28.34 * این ز دنیا چون ابوذر  بر حذر	وآن دگر در استقامت چون عمر
28.35 صد هزاران خلق تشنه و مستمند	بهر حق، از طمع جهدی میكنند
28.36 من هم از بهر خداوند غفور	میزنم بر در به امیدش  سحور
28.37 مشتری خواهی كه از وی زر بری	به ز حق كی باشد، ای دل، مشتری ؟ 
28.38 میخرد از مالت انبانی نجس	میدهد نور ضمیر مقتبس 
28.39 میستاند این یخ  جسم  فنا	میدهد ملكی برون از وهم  ما
28.40 میستاند قطرۀ چندی ز اشك	میدهد كوثر، كه آرد قند رشك 
28.41 میستاند آه پر سودا و دود	میدهد هر آه را صد جاه و سود
28.42 * نقد آور تا کنی سودی از آن	نسیه را بگذار تا نکنی زیان
28.43 باد آهی، كابر اشك چشم راند	مر خلیلی را بدان "اواه" خواند
28.44 هین، در این بازار گرم بی نظیر	كهنه ها بفروش و ملك نو بگیر
28.45 ور تو را شكی و ریبی ره زند	تاجران  انبیا را  كن سند
28.46 بسكه افزود آن شهنشه بختشان	می نتاند که كشیدن رختشان 

29. قصۀ بلال حبشی و شوق او و رنجانیدن خواجه او را، و معلوم کردن صدیق حال او را
29.1 تن فدای خار میكرد آن بلال	خواجه اش میزد برای گوشمال 
29.2 كه چرا تو یاد احمد میكنی ؟	بندۀ بد، منكر دین منی 
29.3 میزد اندر آفتابش او به خار	او احد میگفت بهر افتخار
29.4 تا كه صدیق آن طرف بر می گذشت	آن احد گفتن به گوش او برفت 
29.5 چشم او پر آب شد، دل پر عنا	ز آن احد می یافت بوی آشنا
29.6 بعد از آن، خلوت بدیدش، پند داد	كز جهودان خفیه میدار اعتقاد
29.7 عالم السرّ است، پنهان دار كام	گفت: كردم توبه پیشت، ای همام 
29.8 روز دیگر از پگه صدیق تفت	آن طرف از بهر كاری می برفت 
29.9 باز احد بشنید و ضرب زخم  خار	بر فروزید از دلش شور و شرار
29.10 باز پندش داد و، باز او توبه كرد	عشق آمد، توبۀ او را بخورد
29.11 توبه كردن زین نمط بسیار شد	عاقبت از توبه او بیزار شد
29.12 فاش كرد، اسپرد تن را در بلا	كای محمد، ای عدوی توبه ها
29.13 ای تن من، وی رگ من پر ز تو	توبه را  گنجا كجا باشد در او؟
29.14 توبه را زین پس ز دل بیرون كنم	از حیات خلد، توبه چون كنم ؟
29.15 عشق قهار است و من مقهور عشق	چون قمر روشن شدم از نور عشق 
29.16 برگ كاهم پیش تو، ای تند باد	من چه دانم تا كجا خواهم فتاد ؟
29.17 گر هلالم، ور بلالم، میدوم	مقتدی بر آفتابت میشوم 
29.18 ماه را با زفتی و زاری چه كار ؟	در پی خورشید پوید سایه وار
29.19 با قضا هر كاو قراری میدهد	ریش خند سبلت خود میكند
29.20 كاه برگی پیش باد، آنگه قرار ؟	رستخیزی، و آنگهانی فکر كار ؟
29.21 گربه در انبانم، اندر دست عشق	یك دمی بالا و یك دم پست عشق 
29.22 او همی گرداندم بر گرد سر	نی به زیر آرام دارم، نی زبر
29.23 عاشقان، در سیل  تند افتاده اند	بر قضای عشق، دل بنهاده اند
29.24 همچو سنگ آسیا   اندر مدار	روز و شب گردان و نالان بی قرار
29.25 گردشش بر جوی جویان شاهد است	تا نگوید كس كه: آن جو راكد است 
29.26 گر نمی بینی تو جو را در كمین	گردش دولاب گردونی ببین 
29.27 چون قراری نیست گردون را از او	ای دل، اختر وار، آرامی مجو
29.28 گر زنی در شاخ دستی، كی هلد ؟	هر كجا پیوند سازی  بگسلد
29.29 گر نمی بینی تو تدبیر قدر	در عناصر، گردش و جوشش نگر
29.30 زانكه گردشهای آن خاشاك و كف	باشد از غلیان  بحر  با شرف 
29.31 باد سر گردان ببین اندر خروش	پیش  امرش موج  دریا بین به جوش 
29.32 آفتاب و ماه، دو گاو خراس	گرد میگردند و میدارند پاس 
29.33 اختران هم  خانه خانه میدوند	مركب هر نحس و سعدی میشوند
29.34 اختران چرخ، گر دورند، هی	وین حواست كاهلند و سست پی 
29.35 اختران  چشم و گوش و هوش ما	شب كجایند و به بیداری كجا ؟
29.36 گاه در سعد و وصال و دل خوشی	گاه در نحس و فراق و بی هشی 
29.37 ماه گردون چون در این گردیدن است	گاه تاریك و زمانی روشن است 
29.38 گه بهار و صیف، همچون شهد و شیر	گه سیاستگاه برف و زمهریر
29.39 چونكه كلیّات پیش او  چو  گوست	سخره و سجده كن  چوگان  اوست 
29.40 تو كه یك جزوی، دلا، زین صد هزار	پیش حكمش چون نباشی بی قرار ؟
29.41 چون ستوری باش در حكم امیر	گه در آخور حبس و، گاهی در مسیر
29.42 چونكه بر میخت ببندد، بسته باش	چون گشاید، چابک و برجسته باش 
29.43 آفتاب ار بر فلك كژ میجهد	در سیه روئی کسوفش میدهد
29.44 كز ذنب پرهیز كن، هین هوش دار	تا نگردی تو سیه رو دیگ وار
29.45 ابر را هم تازیانۀ آتشین	میزند هان   که چنین روئی   چنین 
29.46 بر فلان وادی ببار، این سوم بار	گوشمالش میدهد، كه گوش دار
29.47 عقل  تو از آفتابی بیش نیست	اندر آن فكری كه نهی آمد مایست 
29.48 كژ منه، ای عقل، تو هم گام  خویش	تا نیاید آن کسوفت، رو به پیش 
29.49 چون گنه كمتر بود، نیم آفتاب	منکسف بینی و، نیمی نور تاب 
29.50 كه به قدر جرم می گیرم تو را	این بود تقریر در داد و جزا
29.51 خواه نیك و خواه بد، فاش و ستیر	بر همه اشیا سمیعیم و بصیر
29.52 زین گذر كن ای پدر، نوروز شد	خلق از خلاق خوش پدفوز شد
29.53 باز آمد شاه ما در کوی ما	باز آمد آب جان در جوی ما
29.54 میخرامد بخت و دامن میزند	نوبت توبه شكستن میزند
29.55 توبه را بار دگر سیلاب برد	فرصت آمد، پاسبان را خواب برد
29.56 هر خماری، مست گشت و باده خورد	رخت را امشب گرو خواهیم كرد
29.57 ز آن شراب لعل و لعل  جان فزا	لعل اندر لعل، اندر لعل  ما
29.58 باز خرّم گشت مجلس دل فروز	خیز و دفع  چشم بد   اسپند سوز
29.59 نعرۀ مستانه خوش میآیدم	تا ابد جانا، چنین می بایدم 
29.60 نك هلالی با بلالی یار شد	زخم  خار او را  گل و گلزار شد
29.61 گر ز زخم خار، تن غربال شد	جان و جسمم گلشن  اقبال شد
29.62 تن به پیش زخم  خار آن جهود	جان  من مست و خراب آن ودود
29.63 بوی جانی سوی جانم میرسد	بوی یار مهربانم میرسد
29.64 از سوی معراج آمد مصطفی	بر بلالش حبذا آن حبذا

30. باز گفتن صدیق صورت حال بلال را نزد حضرت رسول صلی الله علیه و آله و سلم
30.1 چونكه صدیق از بلال  دم درست	این شنید، از توبۀ او دست شست 
30.2 بعد از آن صدیق نزد مصطفی	گفت حال آن بلال با وفا
30.3 كان فلك پیمای میمون بال  چست	این زمان از عشق اندر دام  توست 
30.4 باز  سلطان است ز آن جغدان به رنج	در حدث مدفون شدست آن زفت گنج 
30.5 جغدها بر باز  استم میكنند	پرّ و بالش بی گناهی میكنند
30.6 جرم او این است كاو باز است و بس	غیر خوبی جرم یوسف چیست پس ؟
30.7 جغد را ویرانه باشد زاد و بود	هستشان بر باز از آن خشم  جهود
30.8 * كه چرا می  یاد آری تو از آن؟	لاله زار و جویبار و گلستان
30.9 یا چرا یادت بود از آن دیار؟	یا ز قصر و ساعد آن شهریار
30.10 در ده جغدان فضولی میكنی	فتنه و تشویش در میافکنی 
30.11 مسكن ما را كه شد رشك اثیر	تو خرابه دانی و خوانی حقیر
30.12 شید آوردی كه تا جغدان  ما	مر تو را سازند شاه و پیشوا
30.13 وهم و سودائی در ایشان می تنی	نام این فردوس، "ویران" میكنی 
30.14 بر سرت چندان زنیم، ای بد صفات	كه بگوئی ترك شید و ترّهات 
30.15 پیش  مشرق چار میخش میكنند	تن برهنه  شاخ خارش میزنند
30.16 از تنش صد جای خون بر میجهد	او احد میگوید و سر مینهد
30.17 پندها دادم كه: پنهان دار دین	سرّ بپوشان از جهودان  لعین 
30.18 عاشق است، او را قیامت آمدست	تا در توبه بر او بسته شدست 
30.19 عاشقی و توبه، یا امكان  صبر	این محالی باشد، ای جان بس سطبر
30.20 توبه كرم و، عشق همچون اژدها	توبه وصف خلق و، آن وصف خدا
30.21 عشق، ز اوصاف خدای بی نیاز	عاشقی بر غیر او باشد مجاز
30.22 زانكه آن مس  زر اندود آمدست	ظاهرش نور، اندرون دود آمدست 
30.23 چون رود نور و شود پیدا دخان	بفسرد عشق  مجازی آن زمان 
30.24 * چون شود پیدا دخان  غم فزا	بفسرد، نی عشق ماند، نی هوا
30.25 وا رود آن حسن   سوی اصل  خود	جسم ماند گنده و رسوا و بد
30.26 نور مه راجع شود هم سوی ماه	وا رود عكسش ز دیوار سیاه 
30.27 * نی در او نوری بود، نی زندگی	نی جمالش ماند و فرخندگی
30.28 پس بماند آب و گل بی آن نگار	گردد آن دیوار بی مه  دیو  وار
30.29 * قلب را، كان زر ز روی او بجست	بازگشت آن زر، به كان  خود نشست 
30.30 پس مس رسوا بماند دود وش	رو سیه تر زو، بماند عاشقش 
30.31 عشق  بینایان بود بر كان  زر	هر زمانی لاجرم شد بیشتر
30.32 زانكه كان را در زری نبود شریك	مرحبا ای كان  زر لا شكّ فیك 
30.33 هر كه قلبی را كند انباز  كان	وا رود زر تا به كان از لامكان 
30.34 عاشق و معشوق مرده ز اضطراب	مانده ماهی، رفته ز آن گرداب، آب 
30.35 عشق  ربّانی است خورشید كمال	امر نور اوست، خلقان چون ظلال 

31. وصیت كردن مصطفی علیه السلام صدیق را كه چون بلال را مشتری می شوی هر آینه ایشان از ستیز بر خواهند فزود بهای او را، مرا در این فضیلت شریك خود كن وكیل من باش و نیم بها از من بستان
31.1 مصطفی زین قصه چون  گل بر شكفت	رغبت افزون گشت او را هم به گفت 
31.2 مستمع چون یافت همچون مصطفی	هر سر مویش زبانی شد جدا
31.3 مصطفی فرمود: اكنون چاره چیست؟	گفت: این بنده مر او را مشتریست 
31.4 هر بها كه گوید او را میخرم	در زیان و حیف ظاهر ننگرم 
31.5 كاو "اسیر الله فی الارض" آمدست	سخرۀ خشم عدوّ الله شدست 
31.6 مصطفی فرمود: كای اقبال جو	اندر این من میشوم انباز  تو
31.7 تو وكیلم باش و نیمی بهر من	مشتری شو، قبض  كن از من ثمن 
31.8 گفت: صد خدمت كنم، رفت آن زمان	سوی خانۀ آن جهود بی امان 
31.9 گفت با خود: كز كف طفلان  گهر	بس توان آسان خریدن، ای پسر
31.10 عقل و ایمان را از این قوم جهول	میخرد با ملك دنیا دیو غول 
31.11 آنچنان زینت دهد مردار را	كه خرد ز ایشان دو صد گلزار را
31.12 آنچنان مهتاب بنماید به سحر	كز خسان صد كیسه برباید به سحر
31.13 انبیاشان تاجری آموختند	پیش ایشان شمع  دین افروختند
31.14 دیو و غول ساحر، از سحر و نبرد	انبیا را در نظرشان زشت كرد
31.15 زشت گرداند به جادوئی عدو	تا طلاق افتد میان  جفت و شو
31.16 دیده هاشان را به سحری دوختند	تا چنین جوهر به خس بفروختند
31.17 این گهر از هر دو عالم برتر است	هین بخر زین طفل  نادان، كاو خر است 
31.18 نزد خر، خر مهره و گوهر یكیست	آن  اشك را، در در و دریا شكیست 
31.19 منكر بحر است و گوهرهای او	كی بود حیوان  در و پیرایه جو ؟
31.20 در سر حیوان خدا ننهاده است	كاو بود در بند لعل و در پرست 
31.21 مر خران را هیچ دیدی گوشوار ؟	گوش و هوش  خر بود در سبزه زار
31.22 "احسن التقویم" در "والتین" بخوان	كه گرامی گوهر است، ای دوست، جان 
31.23 "احسن التقویم" از فکرت برون	احسن التقویم از عرشش فزون 
31.24 گر بگویم قیمت این ممتنع	من بسوزم، هم بسوزد مستمع 
31.25 لب ببند اینجا و، خر این سو مران	رفت این صدیق سوی آن خران 
31.26 حلقۀ در زد، چو در را بر گشود	رفت بی خود در سرای آن جهود
31.27 بیخود و سر مست و پر آتش نشست	از دهانش بس كلام سخت جست 
31.28 كاین ولی الله را چون میزنی؟	این چه حقد است، ای عدوی روشنی ؟
31.29 گر تو را صدقیست اندر دین خود	ظلم بر صادق دلت چون میدهد ؟
31.30 ای تو در دین جهودی ماده ای	كاین گمان داری تو بر شه زاده ای 
31.31 در همه، ز آئینۀ كژ ساز خود	منگر ای مردود نفرین  ابد
31.32 آنچه آن دم از لب صدیق جست	گر بگویم،  گم كنی تو پای و دست 
31.33 آن ینابیع الحكم، همچون فرات	از دهان او روان، از بیجهات 
31.34 همچو از سنگی كه آبی شد روان	نه ز پهلو مایه دارد، نه از میان 
31.35 اسپر خود كرده حق آن سنگ را	بر گشاده آب مینا رنگ را
31.36 همچنان، كز چشمۀ چشم  تو نور	او روان كردست بی بخل و فتور
31.37 نه ز پیه آن مایه دارد، نه ز پوست	روی پوشی كرد در ایجاد دوست 
31.38 در خلای گوش، باد جاذبش	مدرك صدق  كلام و كاذبش 
31.39 این چه باد است اندر آن خرد استخوان ؟	كه پذیرد حرف و صوت قصه خوان 
31.40 استخوان و باد، رو پوشست و بس	در دو عالم غیر یزدان نیست كس 
31.41 مستمع او، قائل او، بی احتجاب	زانكه "الاذنان من الرأس"، ای مثاب 
31.42 گفت: گر رحمت همی آید بر او	زر بده بستانش، ای اكرام خو
31.43 از منش واخر چو میسوزد دلت	بی مؤنت حل نگردد مشكلت 
31.44 گفت: صد خدمت كنم، پانصد سجود	بنده ای دارم نكو، لیكن جهود
31.45 تن سپید و دل سیاهستش، بگیر	در عوض ده تن سیاه و دل منیر
31.46 پس فرستاد و بیاورد آن همام	بود الحق سخت زیبا آن غلام 
31.47 آنچنان كه ماند حیران آن جهود	آن دل چون سنگش از جا رفت زود
31.48 حالت صورت پرستان این بود	سنگشان از صورتی مومین بود
31.49 باز كرد استیزه و راضی نشد	كه بدین افزون بده بی هیچ بد
31.50 یك نصاب نقره هم بر وی فزود	تا كه راضی گشت حرص آن جهود
31.51 * بیع کرد و داد و بستد بیغرض	داد گوهر، سنگ بستد در عوض
31.52 * بر خیال آنکه سودی کرده ام	دادم اسود، ابیضی آورده ام
31.53 * منعقد چون گشت بیع اندر میان	یافت ایجاب و قبول هر دوان

32. خندیدن جهود و پنداشتن كه صدیق مغبون است و ندانستن بهای بلال را
32.1 قهقهه زد آن جهود سنگ دل	از سر افسوس و طنز و غشّ و غل 
32.2 گفت صدیقش كه: این خنده چه بود؟	در جواب پرسش، او خنده فزود
32.3 گفت: اگر  جدّت نبودی و غرام	در خریداری این اسود غلام 
32.4 من ز استیزه نمی افروختم	خود به عشر اینش می بفروختم 
32.5 كاو به نزد من نیرزد نیم دانگ	تو گران كردی بهایش را به بانگ 
32.6 پس جوابش داد صدیق: ای غبی	گوهری دادی به جوزی چون صبی 
32.7 كاو به نزد من همی ارزد دو كون	من به جانش ناظرستم، تو به لون 
32.8 زرّ سرخ است و سیه تاب آمده	از برای رشك این احمق كده
32.9 دیدۀ این هفت رنگ جسمها	درنیابد زین نقاب آن روح را
32.10 گر مكیسی كرده ای در بیع بیش	دادمی من جمله ملك و مال  خویش 
32.11 ور مكیس افزوده ای، من ز اهتمام	دامنی زر كردمی از غیر وام 
32.12 سهل دادی زانكه ارزان یافتی	در ندیدی، حقه را نشكافتی 
32.13 حقۀ سر بسته جهل  تو بداد	زود بینی كه چه غبنت اوفتاد
32.14 حقۀ پر لعل را دادی به باد	همچو زنگی در سیه روئی تو شاد
32.15 عاقبت واحسرتا گوئی بسی	بخت و دولت چون فروشد خود كسی 
32.16 بخت با جامۀ غلامانه رسید	چشم بد بختت بجز ظاهر ندید
32.17 او نمودت بندگی خویشتن	خوی زشتت كرد با او مكر و فن 
32.18 این سیاه اسرار  تن اسپید را	بت پرستانه بگیر، ای ژاژخا
32.19 این تو را و آن مرا، بردیم سود	هین "لكم دینٌ و لی دین"، ای جهود
32.20 خود سزای بت پرستان این بود	جلش اطلس، اسب او چوبین بود
32.21 همچو گور  كافران پر دود و نار	وز برون بر بسته صد نقش و نگار
32.22 همچو مال ظالمان، بیرون جمال	و ز درونش خون  مظلوم و وبال 
32.23 چون منافق، از برون صوم و صلات	و ز درون خاك سیاه بی نبات 
32.24 همچو ابر  بی نم  پر قرّ و قر	نی در او نفع  زمین، نی قوت بر
32.25 همچو وعدۀ مكر و گفتار دروغ	آخرش رسوا و اول با فروغ 
32.26 بعد از آن بگرفت او دست بلال	آن ز زخم ضرس  محنت چون خلال 
32.27 شد خلالی، در دهانی راه یافت	جانب شیرین زبانی میشتافت 
32.28 * آوریدش تا به نزد آن رسول	که به جان او کرده بد دینش قبول
32.29 چون بدید آن خسته روی مصطفی	* گفت: طبتم فادخلوها بابها
32.30 چون بلال این را شنید از مصطفی	خر مغشیا  فتاد او بر قفا
32.31 تا به دیری بی خود و بیهوش ماند	چون به هوش آمد ز شادی اشك راند
32.32 مصطفی اش در كنار خود كشید	كس چه داند بخششی كاو را رسید ؟
32.33 چون بود مسّی كه بر اكسیر زد ؟	مفلسی بر گنج پر توفیر زد
32.34 ماهئی پژمرده در بحر اوفتاد	كاروان  گم شده زد بر رشاد
32.35 آن خطاباتی كه گفت آن دم نبی	گر زند بر شب، بر آید از شبی 
32.36 روز  روشن گردد آن شب، چون صباح	من نتانم باز گفت آن اصطلاح 
32.37 خود تو دانی كافتاب اندر حمل	تا چه گوید با نبات و با دقل 
32.38 خود تو میدانی كه آن آب زلال	می چه گوید با ریاحین و نهال 
32.39 صنع حق با جمله اجزای جهان	چون دم و حرف است از افسونگران 
32.40 جذب یزدان با اثرها و سبب	صد سخن گوید نهان بی حرف و لب 
32.41 نی كه تاثیر از قدر معمول نیست	لیك تاثیرش از او معقول نیست 
32.42 چون مقلد بود عقل اندر اصول	دان مقلد در فروعش، ای فضول 
32.43 گر بپرسد عقل: چون باشد مرام ؟	گو: چنان كه تو ندانی و السلام 
32.44 * سید کونین، سلطان جهان	در عتاب آمد زمانی بعد از آن

33. معاتبه کردن حضرت رسول صلی الله علیه و آله و سلم با صدیق وعذر گفتن صدیق رضی الله عنه
33.1 گفت: ای صدیق، آخر گفتمت	كه مرا انباز  كن در مكرمت 
33.2 * تو چرا تنها خریدی بهر خویش؟	باز گو احوال، ای پاکیزه کیش
33.3 گفت: ما  دو بندگان  كوی تو	كردمش آزاد من بر روی تو
33.4 تو مرا میدار بنده و یار  غار	هیچ آزادی نخواهم زینهار
33.5 كه مرا از بندگیت آزادی است	بی تو بر من محنت و بیدادی است 
33.6 ای جهان را زنده كرده ز اصطفا	خاص كرده عام را، خاصه مرا
33.7 خوابها میدید جانم در شباب	كه سلامم كرد قرص  آفتاب 
33.8 از زمینم بر كشید او تا سما	همره او گشته بودم ز ارتقا
33.9 گفتم: این ماخولیا بود و محال	هیچ گردد مستحیلی وصف حال ؟
33.10 چون تو را دیدم، بدیدم خویش را	آفرین آن آینۀ خوش كیش را
33.11 چون تو را دیدم، محالم حال شد	جان من مستغرق اجلال شد
33.12 چون تو را دیدم من، ای روح البلاد	مهر  این خورشید از چشمم فتاد
33.13 گشت عالی همت از تو چشم  من	جز به خواری ننگرد اندر زمن 
33.14 نور جستم، خود بدیدم نور  نور	حور جستم، خود بدیدم رشك حور
33.15 یوسفی جستم لطیف و سیم تن	یوسفستانی بدیدم در تو  من 
33.16 در پی جنت بدم در جستجو	جنتی بنمود از هر جزو تو
33.17 هست این نسبت به من، مدح و ثنا	هست این نسبت به تو، قدح و هجا
33.18 همچو مدح  مرد چوپان سلیم	مر خدا را پیش موسیّ كلیم 
33.19 كه بجویم اشپشت شیرت دهم	چارقت وادوزم و پیشت نهم 
33.20 قدح  او را، حق به مدحی بر گرفت	گر تو هم رحمت  كنی، نبود شگفت 
33.21 رحم فرما بر قصور فهم ها	ای ورای فهم ها و وهم ها
33.22 ایها العشاق، اقبال  جدید	از جهان كهنه ای، نو در رسید
33.23 زین جهان، كاو چارۀ بیچاره جوست	صد هزاران نادرۀ عالم در اوست 
33.24 ابشروا یا قوم، إذ جاء الفرج	افرحوا یا قوم، قد زال الحرج 
33.25 آفتابی رفت در كازۀ هلال	در تقاضا كه: ارحنا، یا بلال 
33.26 زیر لب میگفتی از بیم  عدو	كوری او، بر مناره رو بگو
33.27 میدمد در گوش  هر غمگین بشیر	خیز ای مدبر، ره اقبال گیر
33.28 ای در این حبس و در این گند و شپش	هین كه تا كس نشنود رستی خمش 
33.29 چون كنی خامش كنون؟ ای یار من	كز بن هر مو بر آمد طبل زن 
33.30 آنچنان كر شد عدوی رشك خو	گوید: این چندین دهل را بانگ كو؟
33.31 میزند بر روش ریحان كه طریست	او ز كوری گوید: این آسیب چیست؟ 
33.32 می شكنجد حور، دستش می كشد	كور حیران، كز چه دردم می كشد؟
33.33 این كشاكش چیست بر دست و تنم ؟	خفته ام، بگذار تا خوابی كنم 
33.34 آنكه در خوابش همی جوئی، وی است	چشم بگشا، كان مه نیكو پی است 
33.35 ز آن بلاها بر عزیزان بیش بود	كان تجمل یار با خوبان فزود
33.36 لاغ با خوبان كند در هر رهی	نیز كوران را بشوراند گهی 
33.37 خویش را یك دم بدین كوران دهد	تا غریو از كوی كوران برجهد

34. قصۀ هلال كه بندۀ مخلص بود خدای را، صاحب بصیرت بی تقلید، پنهان شده در بندگی مخلوقان جهت مصلحت، نه از عجز، چنانكه لقمان و یوسف از روی ظاهر و غیر ایشان، بنده ای سایس بود امیری را و آن امیر مسلمان بود اما كور
داند اعمی كه مادری دارد --- لیك چونی به وهم درنارد
اگر با این دانش تعظیم این مادر كند، ممكن بود كه از عمی خلاص یابد، كه إذا اراد الله بعبد خیرا فتح عینی قلبه لیبصره بهما الغیب
این راه ز زندگیّ دل حاصل کند --- کاین زندگی تن صفت حیوان است
34.1 چون شنیدی بعض  اوصاف بلال	بشنو اكنون قصۀ ضعف هلال 
34.2 از بلال او پیش بود اندر روش	خوی بد را بیش كرده بد كشش 
34.3 نه چو تو پس رو، كه هر دم پس تری	سوی سنگی میروی از گوهری 
34.4 آن چنان، كان خواجه را مهمان رسید	خواجه از ایام و سالش بر رسید
34.5 گفت: عمرت چند سال است ای پسر؟	باز گوی و در مدزد و بر شمر
34.6 گفت: هجده، هفده، یا خود شانزده	ای برادر خوانده، یا که پانزده 
34.7 گفت: واپس واپس، ای خیره سرت	باز میرو تا به فرج  مادرت 

35. حكایت در تقریر همین سخن
35.1 آن یكی اسبی طلب كرد از امیر	گفت: رو آن اسب اشهب را بگیر
35.2 گفت: آن را من نخواهم، گفت: چون؟	گفت: او واپس رواست و بس حرون 
35.3 سخت پس پس میرود او سوی بن	گفت: دمش را به سوی خانه  كن 
35.4 دمّ این استور  نفست شهوت است	زان سبب پس پس رود آن خود پرست 
35.5 شهوت او را، كه دم آمد ز بن	ای مبدل، شهوت عقبیش  كن 
35.6 چون ببندی شهوتش را از رغیف	سر كند آن شهوت از عقل  شریف 
35.7 همچو شاخی كه ببری از درخت	سر كند قوّت ز شاخ نیكبخت 
35.8 چونكه كردی دمّ  او را آن طرف	گر رود، واپس رود تا مكتنف 
35.9 حبذا اسبان  رام پیش رو	نی سپس رو، نی حرونی را گرو
35.10 گرم رو، چون جسم  موسای كلیم	تا به بحرینش چو پهنای گلیم 
35.11 هست هفصد ساله راه آن حقب	كه بكرد او عزم در سیران حبّ 
35.12 همت سیر  تنش  چون این بود	سیر جانش تا به علیین بود
35.13 شهسواران در سباقت تاختند	خر بطان در پایگاه انداختند 
35.14 آنچنان كه كاروانی در رسید	در دهی آمد، دری را باز دید
35.15 آن یكی گفت: اندر این سرمای سخت	چند روز اینجا بیندازیم رخت
35.16 بانگ آمد: نی، بینداز از برون	و آنگهانی اندرآ تو اندرون 
35.17 هم برون افكن هر آنچ افكندنیست	در میا با آن، كه این مجلس سنیست 
35.18 بد هلال استاد دل جان روشنی	سایس و بندۀ امیر  مومنی 
35.19 سایسی كردی در آخور آن غلام	لیك سلطان  سلاطین بنده نام 
35.20 * سایس اسبان و نفس  خویش هم	از فراوان کس شده در پیش هم
35.21 آن امیر از حال  بنده بی خبر	كه نبودش جز بلیسانه نظر
35.22 آب و گل میدید و، در وی گنج نی	پنج و شش میدید و، اصل پنج نی 
35.23 رنگ طین میدید و در وی دین نهان	هر پیمبر این چنین بد در جهان 
35.24 آن مناره دید و، بر وی مرغ  نی	بر مناره شاه باز پر فنی 
35.25 و آن دگر میدید مرغی پر زنی	لیك موئی بر دهان  مرغ  نی 
35.26 آنكه او ینظر بنور الله بود	هم ز مرغ و هم ز موی آگه بود
35.27 گفت: آخر چشم سوی موی نه	تا نبینی مو   بنگشاید گره 
35.28 آن یكی گل دید نقشین در وحل	و آن دگر گل دید پر علم و عمل 
35.29 * علم اندر نور چون فرغوده شد	پس ز حلمت نور یابد قوم  لد
35.30 * شیخ  نورانی ز ره آگه کند	با سخن هم نور را همره کند
35.31 * جان  جمله معجزات این است خود	که ببخشد مرده را جان  ابد
35.32 تن منارۀ علم و طاعت همچو مرغ	خواه سیصد مرغ گیر و، یا دو مرغ 
35.33 مرد اوسط، مرغ بین است او و بس	غیر مرغی می نبیند پیش و پس 
35.34 موی آن نوریست پنهان آن  مرغ	كه بدآن پاینده باشد جان  مرغ 
35.35 مرغ كان موی است در منقار  او	هیچ عاریت نباشد كار  او
35.36 علم  او از جان  او جوشد مدام	پیش او نه عایت باشد نه وام 

36. رنجور شدن هلال و بیخبری خواجۀ او از رنجوری او از تحقیر و ناشناخت، و واقف شدن حضرت مصطفی صلی الله علیه وآله و سلم، و رفتن آنحضرت به عیادت او
36.1 از قضا رنجور شد روزی هلال	مصطفی را وحی شد غمّاز  حال 
36.2 بد ز رنجوریش خواجه ش بی خبر	كه بر او بد كساد و بی خطر
36.3 خفته  نه روز اندر آخور محسنی	هیچ كس از حال او آگاه نی 
36.4 آنكه كس بود و شهنشاه كسان	عقل  صد چون قلزمش هر جا رسان 
36.5 وحیش آمد، رحم  حق غمخوار شد	كه فلان مشتاق تو بیمار شد
36.6 مصطفی بهر هلال با شرف	رفت از بهر عیادت آن طرف 
36.7 در پی خورشید وحی آن مه روان	و آن صحابه در پیش چون اختران 
36.8 ماه میگوید كه: اصحابی نجوم	للسری قدوه و للطاغی رجوم 
36.9 میر را گفتند: كان سلطان رسید	او ز شادی بی دل و جان بر جهید
36.10 بر گمان  آن، ز شادی زد دو دست	كان شهنشه بهر  آن میر آمدست 
36.11 چون فرود آمد ز غرفه آن امیر	جان همی افشاند پا مزد بشیر
36.12 پس زمین بوس و سلام آورد او	كرد رخ را از طرب چون ورد او
36.13 گفت: بسم الله، مشرف كن وطن	تا كه فردوسی شود این انجمن 
36.14 تا فزاید قصر من بر آسمان	تا كه دیدم قطب دوران  زمان 
36.15 گفتش از بهر عتاب  آن محترم:	من برای دیدن تو نامدم 
36.16 گفت: روحم آن  تو، خود روح چیست ؟	هین بفرما كاین تجشم بهر كیست ؟
36.17 تا شوم من خاك پای آن كسی	كه به باغ لطف توستش مغرسی 
36.18 چون چنین گفت او و نخوت را براند	مصطفی ترک عتاب او بخواند
36.19 پس بگفتش: كان هلال عرش كو ؟	همچو مهتاب از تواضع فرش كو ؟
36.20 آن شهی، در بندگی پنهان شده	بهر جاسوسی به دنیا آمده 
36.21 تو مگو كاو بنده، و آخورچی ماست	این بدان كه، گنج در ویرانه هاست 
36.22 ای عجب! چونست از سقم آن هلال؟	كه هزاران بدر هستش پای مال 
36.23 گفت: از رنجش مرا آگاه نیست	لیك روزی چند بر درگاه نیست 
36.24 صحبت او با ستور و استر است	سایس است و منزل او آخور است 
36.25 رفت پیغمبر به رغبت بهر او	اندر آخور آمد اندر جستجو
36.26 بود آخور مظلم و تنگ و پلید	این همه برخاست چون الفت رسید
36.27 بوی پیغمبر ببرد آن شیر نر	همچنان كه بوی یوسف را پدر
36.28 موجب ایمان نباشد معجزات	بوی جنسیت كند جذب صفات 
36.29 معجزات از بهر  قهر  دشمن است	بوی جنسیت پی دل بردن است 
36.30 قهر گردد دشمن، اما دوست نی	دوست كی گردد به بسته گردنی؟ 
36.31 اندر آمد او ز خواب از بوی او	گفت: سرگین دان درون زین گونه بو؟
36.32 از میان پای استوران بدید	دامن پاك رسول بی ندید
36.33 پس ز  كنج آخور آمد غژغژان	روی بر پایش نهاد آن پهلوان 
36.34 پس پیمبر روی بر رویش نهاد	بر سر و بر چشم و رویش بوسه داد
36.35 گفت: یارا، تو چه پنهان گوهری ؟	ای غریب عرش چونی خوشتری؟ 
36.36 گفت: چون باشد خود آن شوریده خواب	كه در آید در دهانش آفتاب ؟ 
36.37 چون بود آن تشنه ای كاو گل خورد ؟	آب بر سر بنهدش خوش میبرد

37. در بیان آنكه مصطفی علیه و علی آله الصلواة و السلم چون شنید كه عیسی علیه السلام بر روی آب رفت فرمود: لو ازداد یقینه  لمشی علی الهواء
37.1 همچو عیسی بر سرش گیرد فرات	كایمنی از غرقه در آب حیات 
37.2 گفت احمد: گر یقینش افزون بدی	خود هوایش مركب و مأمون بدی 
37.3 همچو من كه بر هوا راكب شدم	در شب معراج مستصحب شدم 
37.4 گفت: چون باشد سگ كور پلید؟	جست او از خواب و خود را شیر دید
37.5 نی چنان شیری كه كس تیرش زند	بل ز بیمش تیغ و پیكان بشكند
37.6 كور بر اشكم رونده همچو مار	چشمها بگشاد در باغ و بهار
37.7 چون بود آن، چونكه از چونی رهد؟	در حیاتستان بیچونی رسد
37.8 گشت چونی بخش اندر لامكان	گرد خوانش جمله شیران چون سگان 
37.9 او ز بیچونی دهدشان استخوان	در جنابت تن زن، این سوره مخوان 
37.10 تا ز "چونی" غسل ناری تو تمام	هین بر این مصحف منه كف ای غلام 
37.11 گر پلیدم، ور نظیفم، ای شهان	این نخوانم  پس چه خوانم در جهان ؟ 
37.12 تو مرا گوئی كه از بهر ثواب	غسل ناكرده مرو در حوض آب 
37.13 هر كه اندر حوض ناید پاك نیست	وز برون حوض غیر خاك نیست 
37.14 گر نباشد آبها را این كرم	كاو پذیرد مر خبث را دم به دم 
37.15 وای بر مشتاق و بر اومید او	حسرتا بر حسرت جاوید او
37.16 آب دارد صد كرم صد احترام	كه پلیدان را پذیرد،  والسلام 
37.17 ای ضیاء الحق حسام الدین كه نور	پاسبان توست از شرّ الطیور
37.18 پاسبان توست نور و ارتقاش	ای تو خورشید مستر از خفاش 
37.19 چیست پرده پیش  روی آفتاب؟	جز فروغ شعشعه و تیزی تاب 
37.20 حجب این خورشید هم نور رب است	بی نصیب از وی، خفاشست و شب است 
37.21 هر دو، چون در بعد و پرده مانده اند	یا سیه رو، یا فسرده مانده اند
37.22 چون نوشتی بعضی از قصۀ هلال	داستان بدر آر اندر مقال 
37.23 آن هلال و بدر دارند اتحاد	از دوئی دورند و از نقص و فساد
37.24 آن هلال از نقص در باطن بریست	او به ظاهر نقص  تدریج آوریست 
37.25 درس گوید شب به شب تدریج را	در تأنی بر دهد تفریج را
37.26 در تأنی گوید: ای عجّول  خام	پایه پایه بر توان رفتن به بام 
37.27 دیگ را، تدریج و استادانه جوش	كار ناید قلیۀ "دیوانه جوش" 
37.28 حق، نه قادر بود بر خلق فلك ؟	در یكی لحظه به " كن"، بی هیچ شك
37.29 پس چرا شش روز آن را بر كشید ؟	كل یوم الف عام ای مستفید
37.30 خلقت آدم چرا چل صبح بود ؟	اندر آن گل، اندك اندك میفزود
37.31 خلقت طفل از چه اندر نه مه است؟	زانكه تدریج از شعار آن شه است 
37.32 * زین سحر تا آن سحر سالی مرار	تا به آخر یافت این صورت قرار
37.33 نی چو تو، ای خام، كاكنون تاختی	طفلی و، خود را تو شیخی ساختی 
37.34 بر دویدی چون كدو فوق  همه	كو تو را پای جهاد و ملحمه ؟
37.35 تكیه كردی بر درختان و جدار	بر شدی، ای اقرعك هم قرع وار
37.36 اول ار شد مركبت سرو سهی	لیك آخر گشت بی مغز و تهی 
37.37 رنگ سبزت زرد شد ای قرع زود	زانكه از گلگونه بود، اصلی نبود

38. در بیان حکایت کمپیر نود ساله که روی  زشت خود را گلگونه می اندود و پذیرا نمی آمد
38.1 بود كمپیری نود ساله كلان	پر تشنج، روی و رنگش  زعفران 
38.2 چون سر سفره، رخ  او  تو به تو	لیك در وی بود مانده عشق  شوی 
38.3 ریخت دندانها و مو چون شیر شد	قد كمان و، هر حسش تغییر شد
38.4 عشق  شوی و شهوت و حرصش تمام	صید خواه و، پاره پاره گشته دام 
38.5 مرغ  بی هنگام و راه بی رهی	آتشی پر  در بن دیگ تهی 
38.6 عاشق  میدان و   اسب و پای نه	عاشق زمر و لب و سرنای نه 
38.7 حرص در پیری جهودان را مباد	ای شقییّ، كش خدا این حرص داد
38.8 ریخت دندانهای سگ چون پیر شد	ترك مردم كرد و سرگین گیر شد
38.9 این سگان  شصت ساله را نگر	هر دمی دندان  سگشان تیزتر
38.10 پیرسگ را ریخت پشم از پوستین	این سگان  پیر  اطلس پوش بین 
38.11 عشقشان و حرصشان در فرج و زر	دم به دم چون نسل سگ بین بیشتر
38.12 زین چنین عمری كه مایۀ دوزخ است	مر قصابان غضب را مسلخ است 
38.13 چون بگویندش كه: عمر تو دراز	میشود دل خوش، دهانش از خنده باز
38.14 این چنین نفرین، دعا پندارد او	چشم نگشاید، سری برنارد او
38.15 گر بدیدی یك سر موی از معاد	اوش گفتی: کاین چنین عمر  تو باد

39. دعا کردن درویش خواجۀ گیلانی را که: خدا تو را به سلامت به خان و مان باز رساند
39.1 گفت یك روزی به خواجۀ گیلئی	نان پرستی، نر گدا، زنبیلئی 
39.2 نان همی باید مرا، نان ده مرا	تا بگویم مر تو را این یک دعا
39.3 چون ستد زو نان، بگفت: ای مستعان	خوش به خان و مان  خود، بازش رسان 
39.4 گفت: اگر آن است خان كه دیده ام	حق تو را آنجا رساند، ای دژم 
39.5 هر محدّث را خسان بد دل كنند	حرفش ار عالی بود، نازل كند
39.6 زانكه قدر مستمع آمد نبا	بر قد خواجه برد درزی قبا
39.7 چونكه مجلس بی چنین پیغاره نیست	از حدیث پست و نازل چاره نیست 

40. صفت آن عجوزه و رجوع به حکایت او
40.1 واستان هین این سخن را از گرو	سوی دستان  عجوزه باز رو
40.2 چون مسن گشت و در این ره نیست مرد	تو بنه نامش عجوز  سال خورد
40.3 نی مر او را رأس مال و پایه ای	نی پذیرای قبول پایه ای 
40.4 نی دهنده، نی پذیرندۀ خوشی	نی در او معنی و نی معنی كشی 
40.5 نی زبان، نی گوش، نی عقل و بصر	نی هش و نی بی هشی و نی فكر
40.6 نی نیاز و، نی جمالی بهر ناز	تو به تویش گنده مانند پیاز
40.7 نی رهی ببریده و نی پای راه	نی تپش آن قحبه را، نی سوز و آه 
40.8 * نی تعصب، نی ندامت مر ورا	نی بدل عزم سلامت مر  ورا

41. در بیان سوال سائل از صاحب خانه و جواب او را بر سبیل طنز
41.1 سائلی آمد به سوی خانه ای	خشك نانی خواست، یا تر نانه ای 
41.2 گفت صاحب خانه: نان اینجا كجاست؟	خیره ای، این نی دكان نانواست 
41.3 گفت آخر: پارۀ پی هم بیاب	گفت: اینجا نیست دكان قصاب 
41.4 گفت: مشتی آرد ده  ای كدخدا	گفت: پنداری كه هست این آسیا ؟
41.5 گفت: باری، آب ده از مكرعه	گفت: نی نی، نیست جو  یا مشرعه 
41.6 هر چه او درخواست از نان تا سبوس	چربكی میگفت و می كردش فسوس 
41.7 آن گدا در رفت و دامن بر كشید	واندر آن خانه به حسبت خواست رید
41.8 گفت: هی هی، گفت: تن زن ای دژم	تا در این ویرانه خود فارغ كنم 
41.9 چون در اینجا نیست وجه زیستن	بر چنین خانه بباید ریستن 
41.10 چون نه ای بازی كه گیری تو شكار	دست آموز  شكار  شهریار
41.11 نیستی طاوس با صد نقش بند ؟	كه به نقشت چشمها روشن كنند
41.12 هم نه ای طوطی كه چون قندت دهند	گوش سوی گفت شیرینت نهند
41.13 هم نه ای بلبل كه عاشق وار زار	خوش بنالی در چمن یا لاله زار
41.14 هم نه ای هدهد كه پیكیها كنی	نی چو لكلك، كه وطن بالا كنی 
41.15 * در زمستان سوی هندستان روی	در بهاران سوی ترکستان شوی
41.16 در چه بازاری و  بهر چت خرند ؟	تو چه مرغی و تو را با چه خورند ؟
41.17 زین دكان  با مكیسان  برترآ	تا دكان  فضل الله اشتری 
41.18 * كاله ای كه هیچ خلقش ننگرید	از خلاقت آن كریم آن را خرید
41.19 هیچ قلبی پیش او مردود نیست	زانكه قصدش از خریدن سود نیست
41.20 * سود او و، بیع آن یار  نکو	کوش نیکو خلق و هم نیکوش خو
41.21 * بیحد است افضال او آیس مشو	سوی دستان عجوزه باز رو 

42. رجوع به داستان آن كمپیر
42.1 * باز میگردم سوی قصۀ عجوز	زآنکه پایانی ندارد این رموز
42.2 * بود در همسایه اش سوری عجب	کرده بودند از قضا او را طلب
42.3 چون عروسی خواست رفت آن مستخیف	پیش رو آئینه بگرفت آن خریف
42.4 * موی ابرو پاك میکرد آن عجوز	تا بیاراید رخ و رخسار و پوز
42.5 آن عجوز آئینه بنهاده به پیش	تا بیاراید رخ و رخسار خویش
42.6 چند  گلگونه بمالید از بطر	سفرۀ رویش نشد پوشیده تر
42.7 عشرهای مصحف از جا می برید	می بچسبانید بر رو آن پلید
42.8 تا كه سفرۀ روی او پنهان شود	تا نگین  حلقۀ خوبان شود
42.9 عشرها بر روی هر جا می نهاد	چونكه بر می بست چادر، می فتاد
42.10 باز او آن عشرها را با خدو	می بچسبانید بر اطراف رو
42.11 باز چادر راست كردی از کمین	عشرها افتادی از رو بر زمین 
42.12 چون بسی میكرد فن وآن می فتاد	گفت: صد لعنت بر آن ابلیس باد
42.13 شد مصوّر آن زمان ابلیس زود	گفت: ای کمپیر  زشت بی ورود
42.14 من همه عمر این نیندیشیده ام	نی ز جز تو قحبه ای  این دیده ام 
42.15 تخم  نادر در فضیحت كاشتی	در جهان تو مصحفی نگذاشتی 
42.16 صد بلیسی تو، خمیس اندر خمیس	ترك من گوی ای عجوزۀ دردبیس 
42.17 چند دزدی عشر از امّ الكتیب ؟	تا شود رویت ملوّن همچو سیب 
42.18 چند دزدی حرف مردان خدا ؟	تا فروشیّ و ستانی مرحبا
42.19 رنگ بر بسته تو را گلگون نكرد	شاخ بر بسته فن عرجون نكرد
42.20 عاقبت، چون چادر مرگت رسد	از رخت این عشرها اندر فتد
42.21 چونكه آید "خیز خیز " آن رحیل	گم شود ز آن پس فنون و قال و قیل 
42.22 عالم  خاموشی آید پیش  بیست	وای آنكه در درون  انسیش نیست 
42.23 صیقلی كن یك دو روزی سینه را	دفتر خود ساز آن آئینه را
42.24 كه ز سایۀ یوسف صاحب قران	شد زلیخای عجوز از نو جوان 
42.25 می شود مبدل به خورشید تموز	آن مزاج بارد برد العجوز
42.26 می شود مبدل به سوز  مریمی	شاخ  لب خشكی، به نخل خرّمی 
42.27 ای عجوزه، چند كوشی با قضا ؟	نقد جو اكنون، رها كن ما مضی 
42.28 چون رخت را نیست در خوبی امید	خواه نه گلگونه و، خواهی مدید

43. حكایت رنجوری كه طبیب در وی امید صحت ندید، گفت: هر چه خواهی کن
43.1 آن یكی رنجور شد سوی طبیب	گفت: نبضم را فرو بین ای لبیب 
43.2 تا ز نبض آگه شوی بر حال دل	كه رگ دست است با دل متصل 
43.3 چونكه دل غیب است، خواهی زو مثال	زو بجو  كه با دل استش اتصال 
43.4 باد پنهان است از چشم، ای امین	در غبار و جنبش برگش ببین 
43.5 كز یمین است آن وزان، یا از شمال	جنبش برگت بگوید وصف حال 
43.6 مستی دل را نمی دانی كه كو	وصف او از نرگس خمار جو
43.7 چون ز ذات حق بعیدی، وصف ذات	باز دانی از رسول و معجزات 
43.8 معجزاتی و كراماتی خفی	بر زند بر دل ز پیران  صفی 
43.9 كاندرونشان صد قیامت نقد هست	كمترین آنكه شود همسایه مست 
43.10 پس جلیس الله گشت آن نیك بخت	كه به پهلوی سعیدی برد رخت 
43.11 معجزی، كان بر جمادی زد اثر	یا عصا، یا بحر، یا شق القمر
43.12 گر اثر بر جان زند بی واسطه	متصل گردد به پنهان رابطه 
43.13 بر جمادات آن اثرها عاریه ست	آن پی روح خوش متواریه ست 
43.14 تا از آن جامد اثر گیرد ضمیر	حبّذا، نان بی هیولای خمیر
43.15 حبذا، خوان  مسیحی  بی كمی	حبذا، بی باغ میوۀ مریمی 
43.16 بر زند از جان كامل  معجزات	بر ضمیر  جان طالب  چون حیات 
43.17 معجزه  بحر است و ناقص مرغ  خاك	* مرغ خاکی رفت در یم، شد هلاک
43.18 مرغ آبی در وی ایمن از هلاك	* ماهیان را مرگ بی دریاست خاک 
43.19 عجز بخش  جان  هر نامحرمی	لیك قدرت بخش جان هم دمی 
43.20 چون نیابی این سعادت در ضمیر	پس ز ظاهر هر دم استدلال گیر
43.21 كه اثرها بر مشاعر ظاهر است	وین اثرها از موثر مخبر است 
43.22 هست پنهان معنی هر داروئی	همچو سحر و صنعت هر جادوئی 
43.23 چون نظر در فعل و آثارش كنی	گر چه پنهان است، اظهارش كنی 
43.24 قوتی كان در درونش مضمر است	چون به فعل آید عیان و مظهر است 
43.25 چون به آثار این همه پیدا شدت	چون نشد ظاهر به آثار ایزدت؟ 
43.26 این سببها و اثرها، مغز و پوست	چون بجوئی، جملگی آثار اوست 
43.27 دوست گیری چیزها را از اثر	پس چرا  ز آثار بخشی  بی خبر؟
43.28 از خیالی دوست گیری خلق را	چون نگیری شاه غرب و شرق را ؟
43.29 این سخن پایان ندارد ای قباد	حرص  ما را اندر این، پایان مباد

44. رجوع به قصۀ رنجور
44.1 باز گرد و قصۀ رنجور گو	با طبیب آگه بیمار جو
44.2 نبض او بگرفت و آگه شد ز حال	كه امید صحت او بد محال 
44.3 گفت: هر چت دل بخواهد آن بكن	تا رود از جسمت آن رنج  كهن 
44.4 هر چه خواهد خاطر  تو وامگیر	تا نگردد صبر و پرهیزت زحیر
44.5 صبر و پرهیز این مرض را دان زیان	هر چه خواهد دل، در آرش در میان 
44.6 این چنین رنجور را گفت: ای عمو	حق تعالی  اعْملوا ما شئتم 
44.7 گفت: رو، هین خیر بادت جان عمّ	من تماشای لب جو میروم 
44.8 بر مراد دل همی گشت او بر آب	تا كه صحت را بیابد فتح  باب 
44.9 بر لب جو صوفیی بنشسته بود	دست و رو می شست و پاكی میفزود
44.10 او قفایش دید چون تخییلئی	كرد او را آرزوی سیلئی 
44.11 بر قفای صوفی آن حیرت پرست	راست میكرد از برای صفع  دست 
44.12 كآرزو را، گر نرانم  تا رود	نی طبیبم گفت كآن علت شود ؟
44.13 سیلیش اندر برم در معركه	زانكه "لا تلقوا بایدی تهلكه" 
44.14 تهلكه ست این صبر و پرهیز، ای فلان	خوش بكوبش، تن مزن چون دیگران 
44.15 چون زدش یک سیلی آمد در طراق	گفت صوفی: هی هی، ای قوّاد عاق 
44.16 خواست صوفی تا دو سه مشتش زند	سبلت و ریشش یكایك بر كند
44.17 * لیک او را خسته و رنجور دید	بس ضعیف و زار و زرد و عور دید
44.18 باز اندیشید او ضعف ورا	گفت: اگر مشتش زنم گردد فنا
44.19 * رنج  دق از وی برآورده دمار	دید او را سخت رنجور و نزار
44.20 خلق رنجور دق بیچاره اند	و ز خداع دیو  سیلی باره اند
44.21 جمله در ایذای بی جرمان حریص	در قفای همدگر جویان نقیص 
44.22 ای زننده بی گناهان را قفا	در قفای خود نمی بینی جزا ؟
44.23 ای هوا را طبّ  خود پنداشته	بر ضعیفان صفع را بگماشته 
44.24 بر تو خندید  آنكه گفتت: این دواست	اوست  كآدم را به گندم رهنماست 
44.25 كه خورید این دانه، ای دو مستعین	بهر دارو تا  "تكونا خالدین" 
44.26 اوش لغزانید و زد او را قفا	آن قفا واگشت و شد او را جزا
44.27 اوش لغزانید سخت اندر زلق	لیك، پشت و دستگیرش بود حق 
44.28 كوه بود آدم اگر پر مار شد	كان  تریاق است و بی اضرار شد
44.29 تو كه تریاقی نداری ذره ای	از خلاص  خود چرا می غره ای ؟ 
44.30 آن توكل كو خلیلانه تو را ؟	و آن كرامت، چون كلیمت از كجا ؟
44.31 تا نبرّد تیغت اسماعیل را	تا كنی  شه راه  قعر  نیل را
44.32 گر سعیدی از مناره اوفتید	بادش اندر جامه افتاد و رهید
44.33 چون یقینت نیست آن بخت، ای حسن	تو چرا بر باد دادی خویشتن ؟
44.34 زین مناره صد هزاران همچو عاد	در فتادند و سر و تن باد داد
44.35 سر نگون افتادگان را زین منار	می نگر تو صد هزار اندر هزار
44.36 تو رسن بازی نمیدانی یقین	شكر پاها گو و، میرو بر زمین 
44.37 پر مساز از كاغذ و از  كه مپر	كاندر این سودا بسی رفتست سر
44.38 گر چه آن صوفی پر آتش شد ز خشم	لیك هم بر عاقبت انداخت چشم 
44.39 اول صف بر كسی ماند به كام	كاو نگیرد دانه، بیند بند دام 
44.40 حبذا دو چشم  پایان بین  راد	كه نگه دارند دین را از فساد
44.41 آن که پایان دید احمد بود، كاو	دید دوزخ را همینجا مو به مو
44.42 دید عرش و كرسی و جنات را	بر درید او پردۀ غفلات را
44.43 گر همی خواهی سلامت از ضرر	چشم ز اول بند و پایان را نگر
44.44 تا عدمها را ببینی جمله هست	هستها را بنگری محسوس و پست 
44.45 این ببین باری، كه هر كش عقل هست	روز و شب در جستجوی نیست است 
44.46 در گدائی، طالب جودی كه نیست	بر دكانها، طالب سودی كه نیست 
44.47 در مزارع، طالب دخلی كه نیست	در مغارس، طالب نخلی كه نیست 
44.48 در مدارس، طالب علمی كه نیست	در صوامع، طالب حلمی كه نیست 
44.49 هستها را سوی پس افكنده اند	نیستها را طالبند و بنده اند
44.50 زانكه كان و مخزن صنع  خدا	نیست غیر نیستی در انجلا
44.51 پیش از این رمزی بگفتستیم از این	این و آن را تو یكی بین، دو مبین 
44.52 گفته شد، كه هر صناعت گر كه رست	در صناعت جایگاه نیست جست 
44.53 جست بنا موضعی ناساخته	گشته ویران، سقفها انداخته 
44.54 جست سقا كوزه ای كش آب نیست	و آن دروگر خانه ای كش باب نیست 
44.55 وقت صید اندر عدم بین حمله شان	و از عدم آنگه گریزان جمله شان 
44.56 چون امیدت لاست، زو پرهیز چیست؟	با انیس خیشتن استیز چیست ؟
44.57 چون انیس  طبع تو آن نیستیست	از فنا و نیست این پرهیز چیست؟ 
44.58 گر انیس "لا" نه ای، ای جان به سر	در كمین "لا" چرائی منتظر ؟
44.59 زآنكه داری، جمله دل بر كنده ای	شست دل در بحر  لا افكنده ای 
44.60 پس گریزت چیست زین بحر  مراد ؟	كاو به شستت صد هزاران صید داد
44.61 از چه نام برگ كردستی تو مرگ ؟	جادوئی دان كه نمودت  مرگ   برگ 
44.62 هر دو چشمت بست سحر  صنعتش	تا كه جان را در چه آمد رغبتش 
44.63 در خیال او ز مكر كردگار	جمله صحرا، فوق  چه، زهر است و مار
44.64 لاجرم چه را پناهی ساختست	تا كه مرگ او را به چاه انداختست 

45. قصۀ سلطان محمود و غلام هندو
45.1 آنچه گفتم از غلطهاش، ای عزیز	همچنین بشنیدم از عطار نیز
45.2 رحمة الله علیه گفته است	ذكر شه محمود غازی سفته است 
45.3 كز غزای هند پیش  آن همام	در غنیمت اوفتادش یك غلام 
45.4 پس خلیفه ش كرد و بر کرسی نشاند	بر سپه بگزیدش و، فرزند خواند
45.5 طول و عرض و وصف قصه تو به تو	در كلام آن بزرگ دین بجو
45.6 حاصل، آن كودك بر این تخت نضار	شسته پهلوی قباد شهریار
45.7 گریه میکرد، اشك میراند او به سوز	گفت شاه او را كه: ای پیروز روز
45.8 از چه گریی؟ دولتت شد ناگوار؟	فوق  افلاكی، قرین  شهریار
45.9 تو بر این تخت و، وزیران و سپاه	پیش تختت صف زده چون نجم و ماه 
45.10 گفت كودك: گریه ام زآنست زار	كه مرا مادر در آن شهر و دیار
45.11 از توام تهدید كردی هر زمان	بینمت در دست محمود ارسلان 
45.12 پس پدر مر مادرم را در جواب	جنگ كردی: كاین چه خشم است و عذاب؟ 
45.13 می نیابی هیچ نفرین دگر ؟	زین چنین نفرین مهلك سهل تر؟
45.14 سخت بیرحمی و، بس سنگین دلی	كه به صد شمشیر او را قاتلی 
45.15 من ز گفت هر دو حیران گشتمی	در دل افتادی مرا بیم و غمی 
45.16 تا چه دوزخ خوست محمود؟ ای عجب!	كه مثل گشته ست در ویل و كرب 
45.17 من همی لرزیدمی از بیم  تو	غافل از اكرام و از تعظیم تو
45.18 مادرم كو تا ببیند این زمان؟	مر مرا بر تخت، ای شاه جهان 
45.19 یا پدر کو تا مرا بیند چنین؟	خوش نشسته پهلوی سلطان  دین
45.20 فقر، آن محمود توست، ای بی سعت	طبع از او دائم همی ترساندت 
45.21 گر بدانی رحم  این محمود راد	خوش بگوئی: عاقبت محمود باد
45.22 فقر، آن محمود تو ست ای نیم دل	كم شنو زین مادر  طبع  مضل 
45.23 چون شكار فقر گردی تو یقین	همچو كودك اشك باری یوم  دین 
45.24 گر چه اندر پرورش تن مادر است	لیك از صد دشمنت دشمن تر است 
45.25 تن چو شد بیمار، دارو جوت كرد	ور قوی شد، مر تو را طاغوت كرد
45.26 چون زره دان این تن پر حیف را	نه شتا را شاید و، نه صیف را
45.27 یار بد نیكوست بهر صبر را	كه گشاید صبر كردن صدر را
45.28 صبر مه با شب منور داردش	صبر  گل با خار اذفر داردش 
45.29 صبر  شیر اندر میان فرث و خون	كرده او را ناعش ابن اللبون 
45.30 صبر جملۀ انبیا با منكران	كردشان خاص حق و صاحب قران 
45.31 هر كه را بینی یكی جامه درست	دانكه او آن را به کسب و صبر جست 
45.32 هر كه را دیدی برهنه و بی نوا	هست بر بی صبری او آن گوا
45.33 هر كه مستوحش بود پر غصه جان	كرده باشد با دغایی اقتران 
45.34 صبر اگر كردی ز الف آن بیوفا	از فراق او نخوردی این قفا
45.35 خوی با حق ساختی چون انگبین	با لبن كه "لا أحبّ الآفلین "
45.36 لاجرم تنها نماندی همچنان	كاتشی مانده به راه از كاروان 
45.37 چون ز بی صبری قرین غیر شد	در فراقش پر غم و بی خیر شد
45.38 صحبتت چون هست زرّ  ده دهی	پیش خائن چون امانت مینهی؟ 
45.39 خوی با او كن، كامانتهای تو	ایمن آید از افول و از عتو
45.40 خوی با او كن كه خو را آفرید	خوی های انبیا را پرورید
45.41 برّه ای بدهی، رمه بازت دهد	پرورندۀ هر صفت خود ربّ بود
45.42 برّه پیش گرگ امانت مینهی	گرگ و یوسف را مفرما همرهی 
45.43 گرگ اگر با تو نماید روبهی	هین مكن باور، كه ناید زو بهی 
45.44 جاهل ار با تو نماید همدلی	عاقبت زخمت زند از جاهلی 
45.45 او دو آلت دارد و خنثی بود	فعل هر دو بی گمان پیدا شود
45.46 مر ذكر را از زنان پنهان كند	تا كه خود را خواهر ایشان كند
45.47 شله از مردان به كف پنهان كند	تا كه خود را جنس آن مردان كند
45.48 گفت یزدان: ز آن  كس مكتوم  او	شله ای سازیم بر خرطوم او
45.49 تا كه بینایان ما ز آن دو دلال	درنیفتند از فن او در جوال 
45.50 حاصل آن، کز هر ذكر ناید نری	هین ز جاهل ترس اگر دانش وری 
45.51 دوستی جاهل  شیرین سخن	كم شنو كان هست چون سم كهن 
45.52 جان مادر، چشم  روشن گویدت	جز غم و حسرت از او نفزویدت 
45.53 مر پدر را گوید آن مادر چهار	كه ز مكتب بچه ام بس شد نزار
45.54 از زن دیگر اگر آوردئی	بر وی این جور و جفا كم كردئی 
45.55 از جز از تو گر بدی این بچه ام	این فشار آن زن بگفتی نیز هم 
45.56 هین بجه زین مادر و تیبای او	سیلی بابا به از حلوای او
45.57 هست مادر نفس و، بابا عقل  راد	اولش تنگی و آخر صد گشاد
45.58 ای دهندۀ عقلها فریاد رس	تا نخواهی تو، نخواهد هیچ كس 
45.59 هم طلب از توست و، هم آن نیكوئی	ما كئیم؟ اول توئی، آخر توئی 
45.60 هم تو گوی و،هم تو بشنو، هم تو باش	ما همه لاشیم با چندین تراش 
45.61 زین حوالت رغبت افزا در سجود	كاهلی جبر مفرست و خمود
45.62 جبر باشد پرّ و بال  كاملان	جبر هم زندان و بند كاهلان 
45.63 همچو آب نیل دان این جبر را	آب  مومن را و خون  مر گبر را
45.64 بال، بازان را سوی سلطان برد	بال، زاغان را به گورستان برد
45.65 باز گرد اكنون تو در شرح عدم	كاو چو پازهر است و پنداریش سم 
45.66 همچو هندو بچه، هان ای خواجه تاش	رو ز محمود عدم ترسان مباش 
45.67 از وجودی ترس كاكنون در وئی	آن خیالت لاشی و تو لاشئی 
45.68 لاشئی بر لاشئی عاشق شده ست	هیچ نی، مر هیچ نی را ره زده ست 

46. قوله علیه السلم: لیس للماضین هم الموت انما لهم حسره الفوت
46.1 راست فرمود آن سپهدار بشر	كه هر آنكاو كرد از دنیا گذر
46.2 چون برون رفت این خیالات از میان	گشت نامعقول  تو بر تو عیان 
46.3 نیستش درد و دریغ و غبن  موت	بلكه هستش صد دریغ از بهر فوت 
46.4 * لیس للماظین همّ الموت گفت	زآنکه هم با حسرت فوتند جفت
46.5 كه چرا قبله نكردم مرگ را ؟	مخزن  هر دولت و هر برگ را
46.6 قبله كردم من همه عمر از حول	آن خیالاتی كه  گم شد در اجل 
46.7 حسرت آن مردگان از مرگ نیست	زآنست، كاندر نقشها كردیم ایست 
46.8 ما ندیدیم آنكه این نقش است و كف	كف ز دریا جنبد و یابد علف 
46.9 چونكه بحر افكند كفها را به بر	تو به گورستان رو، آن كفها نگر
46.10 پس بگو: كو جنبش و جولانتان؟	بحر افكنده ست در بحرانتان 
46.11 تا بگویندت، به لب نی، بل به حال	كه ز دریا  كن، نه از ما، این سؤال 
46.12 نقش  چون كف، كی بجنبد بی ز موج ؟	خاك، بی بادی كجا آید به اوج ؟ 
46.13 چون غبار  نقش دیدی  باد بین	كف چو دیدی، قلزم ایجاد بین 
46.14 هین ببین، كز تو نظر آید به كار	باقیت، شحمی و لحمی، پود و تار
46.15 شحم  تو در شمعها نفزود تاب	لحم  تو مخمور را نامد كباب 
46.16 در  گداز این جمله تن را در بصر	در نظر رو، در نظر رو، در نظر
46.17 یك نظر، دو گز همی بیند ز راه	یك نظر، دو كون دید و روی شاه 
46.18 در میان این دو فرقی بی شمار	سرمه جو، والله اعلم بالسرار
46.19 چون شنیدی شرح  بحر  نیستی	كوش تا دائم بر آن بحر ایستی 
46.20 چونكه اصل  كارگاه آن نیستیست	كاو خلا و بی نشان است و تهیست 
46.21 جمله استادان پی اظهار  كار	نیستی جویند و جای انكسار
46.22 لاجرم، استاد استادان، صمد	كارگاهش نیستی و لا بود
46.23 هر كجا این نیستی افزون تر است	كار حق و كارگاهش آن سر است 
46.24 "نیستی" چون هست بالائین طبق	از همه بردند درویشان سبق 
46.25 خاصه درویشی كه شد بی جسم و مال	كار، فقر  جسم دارد، نی سؤال 
46.26 سائل آن باشد كه جسم او گداخت	قانع آن باشد كه مال  خویش باخت 
46.27 پس ز درد اكنون شكایت بر مدار	كاوست سوی نیست اسبی راهوار
46.28 این قدر گفتیم، باقی فكر كن	فكر اگر جامد بود، رو ذكر كن 
46.29 ذكر آرد فكر را در اهتزاز	ذكر را خورشید این افسرده ساز
46.30 اصل، خود جذب است، لیك ای خواجه تاش	كار كن، موقوف آن جذبه مباش 
46.31 زانكه  ترك كار چون نازی بود	ناز  كی در خورد جانبازی بود ؟
46.32 نی قبول اندیش، نی ردّ، ای غلام	امر را و نهی را  می بین مدام 
46.33 مرغ  جذبه  ناگهان پرّد ز عش	چونکه دیدی صبح، شمع آنگه  بكش 
46.34 چشمها چون شد، گذاره نور  اوست	مغزها می بیند او در عین  پوست 
46.35 بیند اندر ذره خورشید بقا	بیند اندر قطره  كلّ  بحر را

47. باز گشتن به حکایت صوفی بر لب جو و قاضی
47.1 گفت صوفی: در قصاص  یك قفا	سر نشاید باد دادن از عمی 
47.2 خرقۀ تسلیم اندر گردنم	بر من آسان كرد سیلی خوردنم 
47.3 دید صوفی خصم  خود را سخت زار	گفت: اگر مشتش زنم من خصم وار
47.4 او به یك مشتم بریزد چون رصاص	شاه فرماید مرا زجر و قصاص 
47.5 خیمه ویرانست و بشكسته وتد	او بهانه میکند تا در فتد
47.6 بهر این مرده، دریغ آید، دریغ	كه قصاصم افتد اندر زیر تیغ 
47.7 چون نمیتانست كف بر خصم زد	عزمش آن شد كش سوی قاضی برد
47.8 * كه ترازوی حق است و كیل  او	زآن سوی حق است دایم میل  او
47.9 مخلص است از مكر دیو و حیله اش	مأمن است از قید دیو و قبله اش 
47.10 هست او مقراض احقاد و جدال	قاطع جنگ دو خصم و قیل و قال 
47.11 دیو در شیشه كند، افسون  او	فتنه ها ساكن كند، قانون  او
47.12 چون ترازو دید خصم  پر طمع	سركشی بگذارد و گردد تبع 
47.13 ور ترازو نیست، گر افزون دهیش	از قسم راضی نگردد ابلهیش 
47.14 * کی شود راضی ز تو طبع تهیش؟	از پی بیدانشی و ابلهیش
47.15 هست قاضی رحمت و دفع  ستیز	قطره ای از بحر  عدل  رستخیز
47.16 قطره، گر چه خرد و كوته پا بود	لطف آب بحر از او پیدا بود
47.17 از غبار ار پاك داری كله را	تو ز یك قطره ببینی دجله را
47.18 جزوها بر حال   كلها شاهدست	تا شفق غماز  خورشید آمده ست 
47.19 آن قسم بر جسم  احمد راند  حق	آنچه فرمودست "كلا و الشفق" 
47.20 مور  بر دانه چرا لرزان بدی ؟	گر از آن یك دانه خرمن دان بدی 
47.21 بر سر حرف آ، كه صوفی بی دل است	در مكافات جفا مستعجل است 
47.22 ای تو كرده ظلمها، چون خوش دلی ؟	از تقاضای مكافی غافلی 
47.23 یا فراموشت شدست آن كرده هات	كه فرو آویخت غفلت پرده هات 
47.24 جرم گردون رشک بردی بر صفات	گر نه خصمیهاستی اندر قفات
47.25 لیك محبوسی برای آن حقوق	اندك اندك عذر میخواه از عقوق 
47.26 تا به یك بارت نگیرد محتسب	آب خود روشن كن اكنون با محب 

48. رفتن صوفی سوی آن سیلی زن و بردن او را به قاضی
48.1 رفت صوفی سوی آن سیلی زنش	دست زد چون مدعی در دامنش 
48.2 اندر آوردش بر قاضی كشان	كاین خر  ادبار را بر خر نشان 
48.3 یا به زخم درّه او را ده جزا	آنچنان كه رای تو بیند سزا
48.4 كانكه از زجر تو میرد در دمار	بر تو تاوان نیست آن باشد جبار
48.5 * وآنکه از تو زخم بیند مرگ خویش	فارغ از دوزخ رود تا خلد پیش
48.6 بر حد و تعزیر قاضی هر كه مرد	نیست بر قاضی ضمان، كاو نیست خرد
48.7 نائب حق است و، سایۀ عدل  حق	آینۀ حق است و باشد مستحق 
48.8 كاو ادب از بهر مظلومی  كند	نی برای عرض و خشم و دخل  خود
48.9 چون برای حق و روز  آجله ست	گر خطائی شد، دیت بر عاقله ست 
48.10 * عاقله او کیست؟ دانی؟ هست حق	سوی بیت المال برگردان ورق
48.11 آنکه بهر حق زند، او آمن است	وآنكه بهر خود زند، او ضامن است 
48.12 گر پدر زد مر پسر را او بمرد	آن پدر را خون بها باید شمرد
48.13 زانكه او را بهر كار خویش زد	خدمت او هست واجب بر ولد
48.14 چون معلم زد صبی را شد تلف	بر معلم نیست چیزی، لا تخف 
48.15 كان معلم نائب افتاد و امین	هر امینی هست حكمش همچنین 
48.16 نیست واجب خدمت استا بر او	پس به زجر استا نبودش كار جو
48.17 ور پدر زد، او برای خود زده ست	لاجرم، از خون بها دادن نرست 
48.18 پس خودی را سر ببر با ذو الفقار	بیخودی شو، فانی و درویش وار
48.19 چون شدی بیخود، هر آنچه تو كنی	"ما رمیت إذْ رمیت "، ایمنی 
48.20 آن ضمان بر حق بود، نی بر امین	هست تفصیلش به فقه اندر مبین 
48.21 هر دكانی راست بازار دگر	مثنوی  دكان  فقر است، ای پدر
48.22 در دكان  كفش، گر چرم است خوب	قالب كفش است، اگر بینی تو چوب 
48.23 پیش بزازان، قز و ادكن بود	بهر گز باشد، اگر آهن بود
48.24 مثنوی ما دكان وحدت است	رحمت اندر رحمت، اندر رحمت است
48.25 * غیر واحد، هر چه بینی اندر این	بیگمانی جمله را بت دان یقین 
48.26 بت ستودن، بهر دام  عامه را	همچنان دان "كالغرانیق العلی" 
48.27 خواندش اندر سورۀ "و النجم" زود	لیك آن فتنه بد، از سوره نبود
48.28 جمله كفار آن زمان ساجد شدند	هم سری بود، آنكه سر بر در زدند
48.29 بعد از این حرفیست پیچا پیچ و دور	با سلیمان باش و، دیوان را مشور
48.30 هین حدیث صوفی و قاضی بیار	و آن ستمكار  ضعیف زار زار

49. هم در تقریر قصه قاضی و صوفی
49.1 گفت قاضی: ثبت العرش، ای پسر	تا بر او نقشی کنیم از خیر و شر
49.2 كو زننده؟ كو محل  انتقام ؟	کاین خیالی گشته است اندر سقام 
49.3 شرع، بهر زندگان و اغنیاست	شرع بر اصحاب گورستان كجاست ؟
49.4 آن گروهی كز فقیری بی سرند	صد جهت ز آن مردگان فانی ترند
49.5 مرده از یك روست فانی در گزند	صوفیان از صد جهت فانی شدند
49.6 مرگ یك قتل است و، این سیصد هزار	هر یكی را خونبهای بی شمار
49.7 گر چه  كشت این قوم را حق بارها	ریخت بهر خونبها انبارها
49.8 همچو جرجیس اند هر یك در سرار	كشته گشته، زنده گشته چند بار
49.9 كشته از ذوق  سنان دادگر	می بزارد كه: بزن زخمی دگر
49.10 والله از عشق وجود جان پرست	كشته بر قتل  دوم عاشق تر است 
49.11 گفت قاضی: من قضا دار حی ام	حاكم  اصحاب گورستان كی ام ؟
49.12 این به صورت گر نه در گور است پست	گورها در دودمانش آمده ست 
49.13 بس بدیدی مرده اندر گور، تو	گور را در مرده بین، ای كور، تو
49.14 گر ز گوری بر تو خشتی اوفتاد	عاقلان از گور كی خواهند داد ؟
49.15 گرد خشم و كینۀ مرده مگرد	هین مكن با نقش گرمابه نبرد
49.16 شكر كن كه زنده ای بر تو نزد	كان كه زنده رد كند، حق كرد رد
49.17 خشم  احیا، خشم  حق و زخم  اوست	كه به حق زنده ست آن پاكیزه پوست 
49.18 حق بكشت او را و در پاچه اش دمید	زود قصابانه پوست از وی كشید
49.19 نفخ در وی باقی آمد تا مآب	نفخ  حق نبود چو نفخۀ آن قصاب 
49.20 فرق بسیار است بین النفختین	این همه زین است و باقی جمله شین 
49.21 این حیات از وی برید و شد مضر	و آن حیات، از نفخ  حق شد مستمر
49.22 این دم، آن دم نیست كاید آن به شرح	هین برآ  زین قعر  چه، بالای صرح 
49.23 نیستش بر خر نشاندن مجتهد	نقش هیزم را كسی بر خر نهد ؟
49.24 بر نشست او نه پشت خر سزد	پشت تابوتیش اولیتر سزد
49.25 ظلم چه بود؟ وضع، غیر موضعش	هین مكن در غیر موضع ضایعش 
49.26 گفت صوفی: پس روا داری كه او	سیلی ام زد بی قصاص و بی تسو ؟
49.27 کی روا باشد كه هر خرسی قلاش	صوفیان را صفع اندازد به لاش ؟
49.28 * گفت صوفی را: چه باک از صفع خیز	با چنین بیمار کمتر کن ستیز
49.29 هین چه داری صوفیا از بیش و كم ؟	گفت: دارم زین جهان من شش درم 
49.30 گفت قاضی: سه درم تو خرج  كن	وآن سه دیگر را بدو ده بی سخن 
49.31 زار و رنجور است و درویش و ضعیف	سه درم میبایدش ترّه و رغیف 
49.32 * قاضی و صوفی به هم در قیل و قال	لیک آن رنجور، زار و سخت حال
49.33 بر قفای قاضی افتادش نظر	از قفای صوفی آن بد خوبتر
49.34 راست میكرد از پی سیلیش دست	كه قصاص سیلیم ارزان شدست 

50. سیلی زدن رنجور قاضی را و سرزنش كردن صوفی قاضی را
50.1 سوی گوش قاضی آمد بهر  راز	سیلئی آورد قاضی را فراز
50.2 گفت: هر شش را بیارید، ای دو خصم	تا روم آزاد بی خرخاش و وصم 
50.3 گشت قاضی طیره، صوفی گفت: هی	حكم  تو عدل است لا شك، نیست غیّ 
50.4 آنچه نپسندی به خود، ای شیخ  دین	چون پسندی بر برادر؟ ای امین 
50.5 این ندانی؟ كز پی من چه كنی	هم در آن چه عاقبت خویش افكنی 
50.6 "من حفر بئرا" نخواندی از خبر؟	آنچه خواندی كن عمل، جان  پدر
50.7 این یكی حكمت چنین بد در قضا	كان تو را آورد سیلی بر قفا
50.8 وای بر احكام دیگرهای تو !	تا چه آرد بر سر و بر پای تو !
50.9 ظالمی را رحم آری از كرم !	كه برای نفقه بدهش سه درم !
50.10 دست ظالم را ببر، چه جای آن	كه به دست او دهی حكم و عنان ؟
50.11 آن بزی را مانی، ای مجهول داد	كه نژاد گرگ را او شیر داد

51. جواب با صواب قاضی صوفی را در این ماجرا
51.1 گفت قاضی: واجب آیدمان رضا	هر جفا و هر قفا كارد قضا
51.2 خوش دلم در باطن از حكم  زبر	گر چه شد رویم ترش كالحق مر
51.3 این دلم باغ است و چشمم ابر وش	ابر گرید، باغ خندد شاد و خوش 
51.4 سال  قحط، از آفتاب خیره خند	باغها در مرگ و جان كندن رسند
51.5 ز امر حق "و ابكوا كثیرا" خوانده ای ؟	چون سر بریان چه خندان مانده ای ؟
51.6 روشنی خانه باشی همچو شمع	گر فرو باری تو همچون شمع  دمع 
51.7 ذوق  خنده دیده ای؟ ای خیره خند	ذوق گریه بین، كه هست آن كان  قند
51.8 آن ترش روئی مادر یا پدر	حافظ فرزند شد از هر ضرر
51.9 چون جهنم گریه آرد یاد آن	پس جهنم خوشتر آید از جنان 
51.10 خنده ها در گریه ها آمد كتیم	گنج در ویرانه ها جو، ای کلیم 
51.11 ذوق در غمهاست، پی  گم كرده اند	آب حیوان را به ظلمت برده اند
51.12 باژگونه نعل از ده تا رباط	چشمها را چار كن در احتیاط
51.13 چشم خود را چار كن در اعتبار	یار كن با چشم  خود، دو چشم  یار
51.14 "أمْرهمْ شوری" بخوان اندر صحف	یار را باش و مکن از ناز اف 
51.15 یار باشد راه را پشت و پناه	چونكه نیكو بنگری، "یار" است راه 
51.16 چونكه در یاران رسی خامش نشین	اندر آن حلقه مكن خود را نگین 
51.17 در نماز جمعه بنگر خوش به هوش	جمله جمعند و، یك اندیش و خموش 
51.18 رختها را سوی خاموشی كشان	چون نشان جوئی، مكن خود را نشان 
51.19 گفت پیغمبر كه: در بحر هموم	در دلالت دان تو یاران را نجوم 
51.20 چشم بر استارگان نه، ره بجوی	نطق، تشویش نظر باشد، مگوی
51.21 گر دو حرف صدق گوئی، ای فلان	گفت تیره در عقب گردد روان 
51.22 این نخواندی؟ كالكلام ای مستهام	فی شجون جرّه جر الكلام 
51.23 هین مشو شارع در آن حرف رشد	كه سخن، بی شک، سخن را می كشد
51.24 نیست در ضبطت، چو بگشادی دهان	از پی صافی شود تیره روان 
51.25 آنكه معصوم  ره وحی خداست	چون همه صاف است، بگشاید رواست 
51.26 زانكه "ما ینطق رسولٌ بالهوی"	كی هوا زاید ز معصوم  خدا ؟
51.27 خویشتن را ساز منطیقی ز حال	تا نگردی همچو من سخرۀ مقال 

52. سؤال كردن صوفی از قاضی و جواب قاضی مر او را
52.1 گفت صوفی: چون ز یك كان است زر	این چرا نفع است و آن دیگر ضرر؟
52.2 چونكه اینجمله از یك دست آمدست	این چرا هشیار و آن مست آمدست ؟ 
52.3 چون ز یك دریاست این جوها روان	این چرا زهر است و آن نوش  روان ؟
52.4 چون همه انوار از شمس  بقاست	صبح صادق، صبح كاذب از کجاست ؟
52.5 چون ز یك سرمه ست ناظر را كحل	از چه آمد راست بینی و حول ؟
52.6 چونكه دار الضرب را سلطان خداست	نقدها چون ضرب خوب و نارواست ؟
52.7 چون خدا فرمود ره را "راه من"	این خفیر از چیست و آن یك   راه زن ؟
52.8 چون ز یک بطنند آن حبر و سفیه	چون یقین شد الولد سرّ ابیه ؟
52.9 وحدتی كه دید با چندین هزار	صد هزاران جنبش از عین قرار ؟
52.10 گفت قاضی: صوفیا، خیره مشو	یك مثالی در بیان این شنو
52.11 * این ببین و، حال این را نیک دان	ور نبینی، حال را نیکو بخوان
52.12 بی قراری درون  عاشقان	حاصل آمد از قرار دلستان 
52.13 آن چو كه در ناز ثابت آمده	عاشقان چون برگها لرزان شده 
52.14 خندۀ او گریه ها انگیخته	آب رویش، آب روها ریخته 
52.15 این همه چون و چگونه چون زند	بر سر دریای بی چون میطپد
52.16 ضدّ و ندّش نیست در ذات و عمل	ز آن بپوشیدند هستیها حلل 
52.17 ضد، ضد را بود و هستی كی دهد ؟	بلكه زو بگریزد و بیرون جهد
52.18 ندّ چبود؟ مثل  مثل نیك و بد	مثل، مثل خویشتن را كی كند ؟
52.19 چونكه دو مثل آمدند، ای متقی	این چه اولیتر از آن در خالقی ؟ 
52.20 بر شمار برگ بستان، ضدّ و ندّ	چون كفی در بحر، بی ندّ است و ضدّ
52.21 بی چگونه بین تو برد و مات بحر	"چون"، چگونه گنجد اندر ذات بحر ؟
52.22 كمترین  لعبت او، جان  توست	این "چگونه و چون"، ز جان كی شد درست؟ 
52.23 پس چنان بحری، كه در هر قطره زآن	از بدن ناشی تر آمد عقل و جان 
52.24 كی بگنجد در مضیق  "چند و چون" ؟	عقل  كل اینجاست از لا یعلمون 
52.25 عقل گوید مر جسد را: كای جماد	بوی بردی هیچ از آن بحر  معاد ؟
52.26 جسم گوید: من یقین سایۀ توام	بوی از سایه كه جوید، جان  عم ؟
52.27 عقل گوید: كاین نه آن حیرت سراست	كه سزا، گستاخ تر از ناسزاست 
52.28 شیر، این سو، پیش آهو سر نهد	باز، اینجا، نزد تیهو پر نهد
52.29 اندر اینجا آفتاب انوری	خدمت ذره كند چون چاكری 
52.30 این تو را باور نیاید، مصطفی	چون ز مسكینان همی جوید دعا ؟
52.31 گر بگوئی: از پی تعلیم بود	عین تجهیل از چه رو تفهیم بود ؟
52.32 بلكه میداند كه گنج  بیشمار	در خرابیها نهاد آن شهریار
52.33 بد گمانی، نعل  معكوس وی است	گر چه هر جزویش جاسوس وی است 
52.34 بل حقیقت در حقیقت غرقه شد	زین سبب هفتاد، بل صد فرقه شد
52.35 با تو قلماشیت خواهم گفت، هان	صوفیا، خوش پهن بگشا گوش  جان 
52.36 مر تو را هر زخم كاید ز آسمان	منتظر می باش خلعت بعد از آن 
52.37 چون قفا دیدی، صفا را هم ببین	گرد ران با گردن آمد، ای امین
52.38 كان نه آن شاه است، كت سیلی زند	که نه تاج و تخت بخشد مستند
52.39 جمله دنیا را پر پشه بها	سیلئی را رشوت بی منتها
52.40 گردنت زین طوق  زرین جهان	چست در دزد و، ز حق سیلی ستان 
52.41 آن قفاها كانبیا برداشتند	ز آن بلا، سرهای خویش افراشتند
52.42 لیك حاضر باش در خود، ای فتی	تا به خانه او بیابد مر تو را
52.43 ور نه خلعت را برد او باز پس	كه: نیابیدم به خانه هیچ كس 
52.44 گفت آن صوفی: چه بودی كاین جهان	ابروی رحمت گشادی جاودان ؟
52.45 هر دمی، شوری نیاوردی به پیش	بر نیآوردی ز تلوینهاش نیش 
52.46 شب ندزدیدی چراغ روز را	دی نبودی باغ  عیش اندوز را
52.47 جام  صحت را نبودی سنگ تب	ایمنی را خوف نآوردی كرب 
52.48 خود چه كم گشتی ز جود و رحمتش؟	گر نبودی خرخشه در نعمتش
52.49 * حال بودی خوب و خوش بر جملگان	تیره کم بودی روان انس و جان
52.50 * جاودان بودی حضور ذوق خوش	دائما  در جان بدی هم شوق خوش

53. جواب دادن قاضی صوفی را و قصۀ ترك و درزی را مثل آوردن
53.1 گفت قاضی: بس تهی رو صوفئی	خالی از فطنت، چو كاف كوفئی 
53.2 تو بنشنیدی كه آن پر قند لب ؟	عذر خیاطان همی گفتی به شب 
53.3 خلق را در دزدی آن طایفه	مینمود افسانه های سالفه 
53.4 قصۀ پاره ربائی در برین	می حكایت كرد او با آن و این 
53.5 در سمر میخواند درزی نامه ای	گرد او جمع آمده هنگامه ای 
53.6 مستمع چون یافت جاذب را وقود	جمله اجزایش حكایت گشته بود

54. بیان حدیث "ان الله یلقن الحكمة علی لسان الواعظین بقدر همم المستمعین"
54.1 جذب سمع است، ار كسی را خوش لبیست	گرمی و وجد معلم از صبیست 
54.2 چنگئی كاو در نوازد بیست و چار	چون نیابد گوش، گردد چنگ، بار
54.3 نی حراره یادش آید نی غزل	نی ده انگشتش بجنبد در عمل 
54.4 گر نبودی گوشهای غیب گیر	وحی نآوردی ز گردون یك بشیر
54.5 ور نبودی دیده های صنع بین	نی فلك گشتی، نه خندیدی زمین 
54.6 آن دم لولاك این باشد، كه كار	از برای چشم تیز است و نظار
54.7 عامه را از عشق  همخوابه و طبق	كی بود پروای عشق صنع  حق ؟
54.8 آب تتماجی نریزی در تغار	تا سگی چندی نباشد طعمه خوار
54.9 رو سگ كهف خداوندیش باش	تا رهاند زین تغارت اصطفاش 

55. شنیدن  ترک حکایت دزدی درزیان را، و گرو بستن که: درزی از من چیزی نتواند بردن
55.1 چونكه دزدیهای بی رحمانه گفت	كه كنند آن  درزیان اندر نهفت 
55.2 اندر آن هنگامه تركی از خطا	سخت تیره شد ز كشف آن غطا
55.3 شب چو روز رستخیز آن رازها	كشف میكرد از پی اهل نهی 
55.4 هر كجا آئی تو در جنگی فراز	بینی آن جا دو عدو در كشف راز
55.5 آن زمان را محشر  مذكور دان	و آن گلوی رازگو را  صور دان 
55.6 كه خدا اسباب خشمی ساختست	و آن فضایح را به كوی انداختست 
55.7 بس كه غدر، درزیان را ذكر كرد	حیف آمد  ترك را و خشم و درد
55.8 گفت: ای قصاص در شهر شما	كیست چابکتر در این فن دغا ؟
55.9 گفت: خیاطی است، نامش پور شش	اندرین دزدی و چستی خلق  كش 
55.10 گفت: من ضامن، كه با صد اضطرار	او نیارد برد از من رشته تار 
55.11 پس بگفتندش: كه از تو چست تر	مات او گشتند، در دعوی مپر
55.12 تو به عقل  خود چنین غره مباش	كه شوی یاوه تو در تزویرهاش 
55.13 گرم تر گشت او و بست آنجا گرو	كه نیارد برد، نه كهنه، نه نو
55.14 مطمعانش گرمتر كردند زود	او گرو بست و دهان را بر گشود
55.15 گفت: رهن این مركب تازیّ من	بدهم، ار دزدد قماش من به فن 
55.16 ور نتاند برد، اسبی از شما	واستانم بهر  رهن  مبتدا
55.17 ترك را آن شب نبرد از فکر خواب	با خیال دزد میكرد او حراب 
55.18 بامدادان اطلسی زد در بغل	شد به بازار و دكان آن دغل 
55.19 پس سلامش كرد گرم آن اوستاد	جست از جا، لب به ترحیبش گشاد
55.20 گرم پرسیدش، ز حد  ترك بیش	تا فکند اندر دل  او مهر  خویش 
55.21 چون شنید از وی نوای بلبلی	پیشش افكند اطلس  استنبلی 
55.22 كه ببر این را، قبای روز جنگ	زیر نافم واسع و، بالاش تنگ 
55.23 تنگ بالا بهر جسم آرای را	زیر واسع، تا نگیرد پای را
55.24 گفت: صد خدمت كنم ای ذو وداد	دست بر دو چشم و بر سینه نهاد
55.25 پس بپیمود و بدید او روی كار	بعد از آن بگشاد لب را در فشار
55.26 از حكایتهای میران در سمر	و از كرمها و عطای آن نفر
55.27 و ز بخیلان و ز تخسیراتشان	از برای خنده هم داد او نشان 
55.28 همچو آتش كرد مقراضی برون	می برید و، لب پر افسانه و فسون 

56. مضاحك گفتن  درزی و ترك را از قوت خنده بسته شدن دو چشم و فرصت یافتن درزی
56.1 * یک مظاحک گفت آن چست اوستاد	ترک مست از خنده شد سست و فتاد
56.2 چونکه خندیدن گرفت از داستان	چشم  تنگش گشت بسته آن زمان 
56.3 پاره ای دزدید و كرد او  زیر  ران	غیر چشم حق ز جمله آن نهان 
56.4 حق همی دید آن، ولی ستار خوست	لیك چون از حدّ بری، غماز اوست 
56.5 ترك را از لذت افسانه اش	رفت از دل دعوی پیشانه اش 
56.6 اطلس چه؟ دعوی چه؟ رهن چی؟	ترك سر مست است در لاغ ای اچه 
56.7 لابه كردش ترك: كز بهر خدا	لاغ میگو، كه مرا شد مغتذا
56.8 گفت لاغ  خنده انگیز آن دغا	كه فتاد از قهقهه او بر قفا
56.9 پاره ای اطلس سبك در نیفه زد	ترك غافل، خوش مضاحك میمزد
56.10 همچنین بار سوم  ترك خطا	گفت: لاغی گوی از بهر خدا
56.11 گفت لاغی خندمین تر از دو بار	كرد او آن ترك را  كلی شكار
56.12 چشم بسته، عقل جسته، مولهه	مست  ترك مدعی از قهقهه 
56.13 پس سوم بار از قبا دزدید شاخ	كه ز خنده اش یافت میدان  فراخ 
56.14 چون چهارم بار آن ترك خطا	لاغ از استاد می كرد اقتضا
56.15 رحم آمد بر وی  آن استاد را	كرد در باقی فن و بی داد را
56.16 گفت: مولع گشت این مفتون بر این	بی خبر كاین چه خسار است و غبین 
56.17 بوسه افشان كرد بر استاد او	كه مرا بهر خدا افسانه گو
56.18 ای فسانه گشته و محو  از وجود	چند چند افسانه خواهی آزمود ؟
56.19 خندمین تر از تو هیچ افسانه نیست	بر لب گور خراب خود بایست 

57. خطاب با هر نفسی که بمثل این بلا مبتلاست
57.1 ای فرو رفته به قعر جهل و شك	چند جوئی لاغ و دستان  فلك 
57.2 تا به كی نوشی تو عشوۀ این جهان ؟	كه نه عقلت ماند بر قانون، نه جان 
57.3 لاغ  این چرخ ندیم  كرد و مرد	آب روی صد هزاران چون تو برد
57.4 می درد، می دوزد این درزیّ عام	جامۀ صد سالگان، و اطفال  خام 
57.5 پیره طفلان، شسته پیشش بهر كدّ	تا به سعد و نحس  او لاغی كند
57.6 لاغ  او گر باغها را داد  داد	چون دی آمد، داده ها بر باد داد

58. گفتن درزی  ترك را که اگر یکبار دیگر لاغ  گویم، قبایت تنگ شود
58.1 گفت درزی ترک را: زین در گذر	وای بر تو گر  كنم لاغی دگر
58.2 پس قبایت تنگ آید باز پس	این  كند با خویشتن خود هیچ كس ؟
58.3 خندۀ چه، رمزی اگر دانستئی	آن ز صد گریه بتر دانستئی 
58.4 * ترک خنده کن، ایا ای ترک مست	زآنکه عمرت رفت و خواهی گشت پست
58.5 * چونکه بنهاد آن قبا درزی ز دست	اسب را بر باد داد آن ترک مست
58.6 * مخلصش بشنو، توئی آن ترک گول	عالم غدّار خیاط چو غول
58.7 * اطلسی کز بهر تقویّ و صلاح	دوخت باید، خرج کردی از مزاح
58.8 * اطلست عمر و، مظاحک شهوت است	روز و شب مقراض و خنده غفلت است
58.9 * اسب، ایمان است و شیطان در کمین	با خود آ، افسانه را بگذار هین
58.10 اطلس  عمرت به مقراض  شهور	برد پاره پاره خیاط غرور
58.11 تو تمنا میبری كاختر مدام	لاغ كردی سعد بودی بر دوام 
58.12 سخت میتولی ز تربیعات آن	و ز وبال و كینه و آفات آن
58.13 سخت میرنجی ز خاموشی او	و ز نحوس و قبض و كین كوشی او
58.14 مشتری و زهره چون در رقص نیست؟	چونکه بهرام و زحل را نقص نیست 
58.15 اخترت گوید: كه گر افزون كنم	لاغ را پس  كلیّ ات مغبون كنم 
58.16 تو مبین قلابی این اختران	عشق خود بر قلب زن بین ای فلان 

59. مثل در تسکین فقیران بجور روزگار و حکایت
59.1 آن یكی میشد به ره سوی دكان	پیش ره را بسته دید او از زنان 
59.2 پای او میسوخت از تعجیل و راه	بسته از جوق زنان  همچو ماه 
59.3 رو به یك زن كرد و گفت: ای مستهان	هین چه بسیارند این دختر چگان ! 
59.4 رو بدو كرد آن زن و گفت: ای امین	هیچ بسیاری ما منكر چنین 
59.5 بین كه با بسیاری ما بر بساط	تنگ میآید شما را انبساط
59.6 در لواطه می فتید از قحط زن	فاعل و مفعول رسوای زمن 
59.7 تو مبین این واقعات روزگار	كز فلك میگردد اینجا ناگوار
59.8 تو مبین تخسیر روزی و معاش	تو مبین این قحط و خوف و ارتعاش 
59.9 بین كه با این جمله تلخیهای او	مردۀ اوئید و ناپروای او
59.10 رحمتی دان امتحان  تلخ را	نقمتی دان ملك مرو و بلخ را
59.11 آن براهیم از تلف نگریخت ماند	وین براهیم از شرف بگریخت راند
59.12 این نسوزد، وآن بسوزد ای عجب !	نعل معكوس است در راه طلب 

60. باز مكرّر كردن صوفی سؤال را و جواب قاضی
60.1 گفت صوفی: قادر است آن مستعان	كه  كند سودای ما را بی زیان 
60.2 آنكه آتش را كند ورد و شجر	هم تواند كرد این را بی ضرر
60.3 آنكه  گل آرد برون از عین خار	هم تواند كرد این دی را بهار
60.4 آنكه زو هر سرو آزادی كند	قادر است ار غصه را شادی كند
60.5 آنكه شد موجود از وی هر عدم	گر بدارد باقیش، او را چه كم ؟
60.6 آنكه تن را جان دهد تا حیّ شود	گر نمیراند زیانش كی شود ؟
60.7 خود چه باشد گر ببخشد آن جواد ؟	بنده را مقصود جان بی اجتهاد
60.8 دور دارد از ضعیفان در كمین	مكر  نفس و، فتنۀ دیو لعین 
60.9 * وقت طالب را پریشان کم کند	آینه دل را چو جام جم کند

61. جواب دادن قاضی صوفی را
61.1 گفت قاضی: گر نبودی امر  مر	ور نبودی خوب و زشت و سنگ و درّ
61.2 ور نبودی نفس و شیطان و هوا	ور نبودی زخم و چالیش و وغا
61.3 پس به چه نام و لقب خواندی ملك	بندگان خویش را، ای منتهك ؟
61.4 چون بگفتی: ای صبور و ای حلیم ؟	کی بگفتی: ای شجاع و ای حكیم ؟
61.5 صابرین و صادقین و منفقین	چون بدی بی رهزن و دیو لعین 
61.6 رستم و حمزه و مخنث یك بدی	علم و حكمت باطل و مندك شدی 
61.7 علم و حكمت بهر راه بی رهیست	چون همه ره باشد، آن حكمت تهیست 
61.8 بهر این دكان طبع شوره آب	هر دو عالم را روا داری خراب ؟ 
61.9 من همی دانم كه تو پاكی، نه خام	وین سؤالت هست از بهر عوام 
61.10 جور  دوران و هر آن رنجی كه هست	سهلتر از بعد حقّ و غفلت است 
61.11 * رنج و درد و جوع و فقر این دیار	صعب نبود چون فراق و بعد یار
61.12 زانكه اینها بگذرد، وآن نگذرد	دولت آن دارد كه جان آگه برد

62. حكایت زن با شوهر و ماجرای ایشان
62.1 آن یكی زن، شوی خود را گفت: هی	ای مروت را به یكره كرده طی 
62.2 هیچ تیمارم نمی داری، چرا ؟	تا به كی داری در این خواری مرا ؟
62.3 گفت شو: من نفقه چاره میكنم	گر چه عورم دست و پائی میزنم 
62.4 نفقه و كسوه است واجب، ای صنم	از منت این هر دو هست و نیست کم 
62.5 آستین پیرهن بنمود زن	بس درشت و پر وسخ بد پیرهن 
62.6 گفت: کز سختی تنم را میخورد	كس كسی را كسوه زین سان آورد ؟
62.7 گفت: ای زن، یك سؤالت میكنم	مرد درویشم همین آمد فنم 
62.8 این درشت است و غلیظ و ناپسند	لیك بندیش، ای زن اندیشه مند
62.9 کاین درشت و زشت تر، یا خود طلاق	این تو را مكروه تر، یا خود فراق 
62.10 همچنین، ای خواجۀ تشنیع زن	از بلا و فقر و از رنج و محن 
62.11 بی شك این ترك هوا تلخی ده است	لیك از تلخی بعد حق به است 
62.12 گر جهاد و صوم سخت است و خشن	لیك این بهتر ز بعد، ای ممتحن 
62.13 رنج كی ماند دمی كه ذو المنن ؟	گویدت: چونی تو ای رنجور  من ؟ 
62.14 ور نگوید كت نه آن فهم و فن است	لیك آن ذوق تو پرسش كردن است 
62.15 آن ملیحان كه طبیبان  دلند	سوی رنجوران به پرسش مایلند
62.16 ور حذر از ننگ و از نامی كنند	چاره ای سازند و، پیغامی كنند
62.17 ور نه در دلشان بود آن مفتكر	نیست معشوقی ز عاشق بی خبر
62.18 ای تو جویای نوادر داستان	هم فسانۀ عشق بازان را بخوان 
62.19 بس بجوشیدی در این عهد مدید	ترك جوشی هم نگشتی، ای قدید
62.20 دیده ای عمری تو داد و داوری	وانگه از نادیدگان ناشی تری ؟ 
62.21 هر كه شاگردیش كرد، استاد شد	تو سپستر رفته ای، ای كور  لد
62.22 خود نبود از والدینت اختیار	هم نبودت عبرت از لیل و نهار

63. پرسیدن عارفی از کشیش که تو به سال بزرگتری یا به ریش
63.1 عارفی پرسید از آن پیر  كشیش	كه تو ای خواجه مسن تر، یا كه ریش ؟ 
63.2 گفت: نی، من پیش از او زائیده ام	بس به بی ریشی جهان را دیده ام 
63.3 گفت: ریشت شد سپید از حال  گشت	خوی زشت تو نگردیدست وشت 
63.4 او پس از تو زاد و، از تو بگذرید	تو چنان خشكی ز سودای ثرید
63.5 تو بدآن رنگی كه اول زاده ای	یك قدم ز آن پیشتر ننهاده ای 
63.6 دوغ   ترشی  همچنان در معدنی	خود نكردی زو مخلص روغنی 
63.7 هم خمیری  خمر الطینه  دری	گر چه عمری در تنور آذری 
63.8 چون حشیشی پا به گل در هشته ای	گر چه از باد هوا سر گشته ای 
63.9 همچو قوم  موسی اندر حر تیه	مانده ای چل سال بر جای، ای سفیه 
63.10 میدوی هر روز تا شب در وله	خویش را بینی در اوّل مرحله 
63.11 نگذری زین بعد سیصد ساله تو	تا كه داری عشق این گوساله تو
63.12 تا خیال عجل از جانشان نرفت	بد بر ایشان تیه چون گرداب تفت 
63.13 غیر این عجلی كز او یابیده ای	بی نهایت لطف و نعمت دیده ای 
63.14 گاو طبعی زآن نكوئیهای زفت	از دلت در عشق این گوساله رفت 
63.15 باری، اكنون تو ز هر جزوت بپرس	صد زبان دارند این اجزای خرس 
63.16 ذكر نعمتهای رزّاق  جهان	كه نهان شد آن در اوراق  زبان 
63.17 روز و شب افسانه جویانی تو چست	جزو جزو تو فسانه گوی توست 
63.18 جزو جزوت تا برسته ست از عدم	چند شادی دیده اند و، چند غم 
63.19 زانكه بی لذت نروید هیچ جزو	بلكه لاغر گردد از هر پیچ  جزو
63.20 جزو ماند و، آن خوشی از یاد رفت	بل نرفت، آن خفیه شد از پنج و هفت 
63.21 همچو تابستان كه از وی پنبه زاد	ماند پنبه، رفت تابستان ز  یاد
63.22 یا مثال یخ كه زائید از شتا	شد شتا پنهان و، آن یخ پیش  ما
63.23 هست آن یخ، ز آن صعوبت، یادگار	یادگار صیف در دی از ثمار
63.24 همچنین هر جزو جزوی، ای فتی	در تنت افسانه گوی نعمتی 
63.25 چون زنی كه بیست فرزندش بود	هر یكی حاكی حالی خوش بود
63.26 حمل نبود بی ز مستی و ز لاغ	بی بهاری كی شود زائیده باغ ؟ 
63.27 حاملان و بچگانشان در كنار	شد دلیل عشق بازیّ بهار
63.28 هر درختی در رضاع كودكان	همچو مریم حامل از شاهی نهان 
63.29 گر چه در آب آتشی پوشیده شد	صد هزاران كف بر او جوشیده شد
63.30 گر چه دریا سخت پنهان می تند	كف، به ده انگشت اشارت میكند
63.31 همچنین اجزای مستان  وصال	حامل از تمثالهای حال و قال 
63.32 در جمال حال   وامانده دهان	چشم غائب مانده از نقش جهان 
63.33 آن موالید، از ره این چار نیست	لاجرم منظور این ابصار نیست 
63.34 آن موالید از تجلی زاده اند	لاجرم مستور پردۀ ساده اند
63.35 زاده گفتیم و حقیقت زاد نیست	وین عبارت جز پی ارشاد نیست 
63.36 هین خمش شو، تا بگوید شاه  قل	بلبلی مفروش با این جنس  گل 
63.37 این  گل گویاست پر جوش و خروش	بلبلا ترك زبان كن، باش گوش 
63.38 هر دو گون تمثال  پاكیزه مثال	شاهد عدلند بر سرّ وصال 
63.39 هر دو گون سرّ لطیف مرتضی	شاهد احیاء و حشر ما مضی 
63.40 همچو یخ، كاندر تموز مستجد	هر دم افسانۀ زمستان میكند
63.41 ذكر آن اریاح سرد زمهریر	اندر آن ایام و ازمان  عسیر
63.42 همچو آن میوه كه در وقت شتا	میكند افسانۀ لطف خدا
63.43 قصۀ دور تبسمهای شمس	و آن عروسان چمن را طمس و لمس 
63.44 حال رفت و ماند جزوت یادگار	یا از او واپرس، یا خود یاد آر
63.45 چون فرو گیرد غمت، گر چستیی	ز آن دم نومید كن واجستئی 
63.46 گفتی اش ای غصۀ منكر به حال	راتبۀ انعامها را ز آن كمال 
63.47 هر دمت گر نی بهار و خرّمیست	همچو چاش  گل تنت انبار چیست ؟
63.48 چاش  گل تن، فكر تو همچون گلاب	منكر  گل شد گلاب، اینت عجاب !
63.49 از كپی خویان  كفران   كه دریغ	بر نبی خویان نثار از مهر و میغ 
63.50 آن لجاج كفر، قانون كپیست	و آن سپاس و شكر منهاج  نبیست 
63.51 با كپی خویان، تهتكها چه كرد ؟	با نبی رویان، تنسكها چه كرد ؟
63.52 در عمارتها سگانند و عقور	در خرابیهاست گنج  عزّ و نور
63.53 گر نبودی این بزوغ اندر خسوف	گم نكردی راه چندین فیلسوف 
63.54 زیركان و عاقلان از گمرهی	دیده بر خرطوم داغ  ابلهی 

64. باقی قصۀ فقیر  روزی طلب بی واسطۀ كسب
64.1 آن یكی بی چارۀ مفلس ز درد	كاو ز بی چیزی هزاران زخم خورد
64.2 لابه كردی در نماز و در دعا	كای خداوند و نگهبان رعا
64.3 بی ز جهدی آفریدی مر مرا	بی فن  من روزی ام ده زین سرا
64.4 پنج گوهر دادیم در درج  سر	پنج حس دیگری هم مستتر
64.5 لا یعد این داد و لا یحصی ز تو	من كلیلم، از بیانش شرم رو
64.6 چونكه در خلاقیم تنها توئی	كار رزاقیم هم كن مستوی 
64.7 سالها زو این دعا بسیار شد	عاقبت زاری او بر كار شد
64.8 همچو آن شخصی كه روزیّ حلال	از خدا میخواست بی كسب و كلال 
64.9 گاو آوردش سعادت عاقبت	عهد داود لدّنی معدلت 
64.10 این متیم نیز زاریها نمود	هم ز میدان  اجابت گو ربود
64.11 گاه بد ظن میشدی اندر دعا	از پی تاخیر  پاداش و جزا
64.12 باز ارجاء خداوند كریم	در دلش بشار گشتیّ و زعیم 
64.13 چون شدی نومید در جهد و كلال	از جناب حق شنیدی كه: تعال 
64.14 خافض است و، رافع است این كردگار	بی از این دو بر نیاید هیچ كار
64.15 خفض ارضی بین و رفع آسمان	بی از این دو نیست دورانش، ای فلان 
64.16 خفض و رفع این زمین نوعی دگر	نیم سالی خشک و، نیمی سبز و تر
64.17 خفض و رفع روزگار  با كرب	نوع دیگر، نیم روز و نیم شب 
64.18 خفض و رفع این مزاج  ممتزج	گاه صحت، گاه رنجوری مضج 
64.19 همچنین دان جمله احوال  جهان	قحط و خصب و، صلح و جنگ و افتتان 
64.20 این جهان با این دو پر اندر هواست	زین دو  جانها موطن  خوف و رجاست 
64.21 تا جهان لرزان بود مانند برگ	در شمال و در سموم بعث و مرگ 
64.22 تا خم  یك رنگی عیسای ما	بشكند نرخ  خم  صد رنگ را
64.23 كآن جهان همچون نمك زار آمده ست	هر چه آنجا رفت بی تلوین شده ست 
64.24 خاك بین، کاین خلق  رنگارنگ را	می كند یك رنگ اندر گورها
64.25 این نمك زار  جسوم ظاهر است	خود نمك زار معانی دیگر است 
64.26 آن نمك زار معانی معنویست	از ازل آن تا ابد اندر نویست 
64.27 این نوی را كهنگی ضدّش بود	آن نوی بی ضد و ندّ است و عدد
64.28 آن چنان كز نور روی مصطفی	صد هزاران نوع ظلمت  شد ضیا
64.29 از جهود و مشرك و ترسا و مغ	جملگی یكرنگ شد ز آن الب الغ 
64.30 صد هزاران سایه كوتاه و دراز	شد یكی در نور  آن خورشید راز
64.31 نی درازی ماند و نی كوته، نه پهن	گونه گونه سایه در خورشید رهن 
64.32 لیك، یكرنگی كه اندر محشر است	بر بد و بر نیك كشف و ظاهر است 
64.33 كه معانی آن جهان صورت شود	نقشها اندر خور  خصلت شود
64.34 گردد آنگه فكر، نقش  نامها	این بطانه روی كار  جامها
64.35 این زمان سرها مثال گاو  پیس	دوك نطق اندر ملل صد رنگ ریس 
64.36 نوبت صد رنگی است و صد دلی	عالم یك رنگ كی گردد جلی ؟ 
64.37 نوبت زنگیست، رومی شد نهان	این شب است و، آفتاب اندر رهان 
64.38 نوبت گرگ است و، یوسف زیر چاه	نوبت قبطیست، فرعون است شاه 
64.39 تا ز رزق  بی دریغ  خیره خند	آن سگان را حصه باشد  روز چند
64.40 در درون  بیشه شیران منتظر	تا شود امر تعالوْا منتشر
64.41 پس برون آیند آن شیران ز مرج	بی حجابی حق نماید دخل و خرج 
64.42 جوهر انسان بگیرد برّ و بحر	پیس گاوان، بسملان  روز  نحر
64.43 روز نحر رستخیز سهمناك	مومنان را عید و، گاوان را هلاك 
64.44 جملۀ مرغان  آبی روز  نحر	همچو كشتیها روان بر روی بحر
64.45 تا كه "یهلك من هلك عن بینة"	تا كه "ینجوامن نجا و استیقنه" 
64.46 تا كه بازان جانب سلطان روند	تا كه زاغان سوی گورستان روند
64.47 جیفه و سرگین  خشک و استخوان	نقل  زاغان آمده ست اندر جهان 
64.48 قند حكمت از كجا ؟  زاغ از كجا ؟	كرم  سرگین از كجا ؟  باغ از كجا ؟
64.49 نیست لایق غزو نفس و، مرد غر	نیست لایق مشک و عود و، كون  خر
64.50 چون غزا ندهد زنان را هیچ دست	كی دهد آنكه جهاد اكبر است ؟
64.51 جز به نادر، در تن  زن رستمی	گشته باشد خفیه همچون مریمی 
64.52 آنچنان كاندر تن  مردان، زنان	خفیه اند و، ماده از ضعف جنان 
64.53 آن جهان، صورت شود این مادگی	هر كه در مردی ندید آمادگی 
64.54 روز  عدل و، عدل و داد اندر خور است	كفش زان  پا، كلاه آن  سر است 
64.55 تا به مطلب در رسد هر طالبی	تا به غرب خود رود هر غاربی 
64.56 نیست هر مطلوب از طالب دریغ	جفت تابش شمس و، جفت آب میغ 
64.57 هست دنیا  قهرخانۀ  كردگار	قهر بین، چون قهر كردی اختیار
64.58 استخوان و موی مقهوران نگر	تیغ  قهر افكنده اندر بحر و بر
64.59 پرّ و بال  مرغ بین بر گرد دام	شرح قهر حق كننده  بی كلام 
64.60 مرد او، بر جاش  خر پشته نشاند	وانكه كهنه گشت خر پشته نماند
64.61 هر كسی را جفت كرده عدل  حق	پیل را با پیل و، بق را جنس  بق 
64.62 مونس احمد به مجلس چار یار	مونس بو جهل عتبه و ذو الخمار
64.63 كعبۀ جبریل و جانها سدره ای	کعبۀ عبد البطون شد سفره ای 
64.64 قبلۀ عارف بود نور  وصال	قبلۀ عقل  مفلسف  شد خیال 
64.65 قبلۀ زاهد بود یزدان بر	قبلۀ طامع بود همیان  زر
64.66 * قبلۀ مردان  حق اعمال نیک	قبلۀ نا اهل جهل  مرده ریگ
64.67 قبلۀ  معنی وران، صبر و درنگ	قبلۀ صورت پرستان، نقش  سنگ 
64.68 قبلۀ باطن نشینان  ذو المنن	قبلۀ ظاهر پرستان  روی زن 
64.69 * قبلۀ عاشق حق آمد ای پسر	قبلۀ باطل، بلیس است، ای پدر
64.70 * قبلۀ فرعون دنیا سر به سر	قبلۀ خر بنده چبود؟ کون  خر
64.71 همچنین بر می شمر تازه و كهن	ور ملولی، رو تو كار خویش كن 
64.72 رزق  ما از كاس  زرین شد عقار	وآن سگان را آب تتماج از تغار
64.73 لایق آن كه بدو خو داده ایم	در خور آن رزق بفرستاده ایم 
64.74 * عاشق نان ساختیم آن خواجه را	سیر از جان ساختیم این را، چرا ؟
64.75 خوی آن را عاشق نان كرده ایم	خوی این را مست جانان كرده ایم 
64.76 چون به خوی خود خوشیّ و خرّمی	پس چه از در خورد خویت میرمی ؟ 
64.77 مادگی خوش آیدت، چادر بگیر	رستمی خوش آیدت، خنجر بگیر
64.78 * غازئی خوش آیدت، جوشن بپوش	ور به حیزی مایلی، رو کون فروش

65. خواب دیدن فقیر و نشان دادن هاتف او را به گنج نامه
65.1 این سخن پایان ندارد، آن فقیر	گشته است از تاب درویشی عقیر
65.2 دید در خواب او شبی و، خواب كو ؟	واقعه، بی خواب صوفی راست خو
65.3 هاتفی گفتش كه: ای دیده تعب	رقعه ای از پیش ورّاقان طلب 
65.4 خفیه زآن وراق كت همسایه است	سوی كاغذ پاره هاش  آور تو دست 
65.5 رقعه ای، شكلش چنان، رنگش چنین	پس بخوان آن را به خلوت، ای حزین 
65.6 چون بدزدی آن ز ورّاق، ای پسر	پس برون رو  ز انبهیّ  شور و شر
65.7 تو بخوان آن را به خود  در خلوتی	هین مجو در خواندن  آن شركتی 
65.8 ور شود آن فاش هم  غمگین مشو	كه نیابد غیر تو   زآن   نیم  جو
65.9 ور كشد آن دیر، هین زنهار تو	ورد خود كن  دم به دم "لا تقنطوا"
65.10 این بگفت و، دست خود آن مژده ور	بر دل  او زد كه رو زحمت ببر
65.11 چون به خویش آمد ز غیبت، آن جوان	می نگنجید از فرح اندر جهان 
65.12 زهرۀ او بر دریدی از قلق	گر نبودی عون و رفق و لطف حق 
65.13 یك فرح آن، كز پس نهصد حجاب	گوش او بشنید از حضرت جواب 
65.14 * یک فرح آن، کز سوال آمد خلاص	خواهدش حاصل شدن آن گنج  خاص
65.15 از حجب چون حس سمعش در گذشت	شد سرافراز و ز گردون بر گذشت 
65.16 كه بود؟ كآن حس چشمش ز اعتبار	ز آن حجاب غیب هم یابد گذار
65.17 چون گذاره شد حواسش از حجاب	پس پیاپی گرددش دید و خطاب 
65.18 * چون سپاه زنگ پنهان شد ز روم	تیغ زد خورشید و پیدا شد علوم
65.19 * یک فرح آنکه نشد ردّش دعا	عاقبت آمد اجابت مر ورا
65.20 جانب دكان  ورّاق آمد او	دست در کرد او به مشق از سو به سو
65.21 پیش چشمش آمد آن مكتوب زود	با علاماتی كه هاتف گفته بود
65.22 در بغل زد، گفت خواجه: خیر باد	این زمان وا میرسم، ای اوستاد
65.23 رفت  كنج خلوتی وآنرا بخواند	وز تحیر واله و حیران بماند
65.24 كه بدین سان گنج نامۀ بی بها	چون فتاده ماند اندر مشقها ؟
65.25 باز اندر خاطرش این فكر جست	كز پی هر چیز یزدان حافظ است 
65.26 كی گذارد حافظ اندر اكتناف ؟	كه كسی چیزی رباید از گزاف 
65.27 گر بیابان پر شود زرّ و نقود	بی رضای حق جوی نتوان ربود
65.28 ور بخوانی صد صحف بی سكته ای	بی قدر  یادت نماند نكته ای 
65.29 ور كنی خدمت،  نخوانی یك كتیب	علمهای نادره یابی ز جیب 
65.30 شد ز جیب آن كفّ  موسی ضو فشان	كآن فزون آمد ز ماه آسمان 
65.31 كآنچه میجستی ز چرخ با نهیب	سر بر آورده ست ای موسی ز جیب 
65.32 تا بدانی كآسمانهای سمی	هست عكس  مدركات آدمی 
65.33 نی كه اوّل دست یزدان مجید ؟	از دو عالم پیشتر عقل آفرید ؟
65.34 این سخن پیدا و پنهان است بس	كه نباشد محرم عنقا، مگس 

66. تمامی قصۀ آن فقیر و نشان جای آن گنج
66.1 باز سوی قصه باز آ، ای پسر	قصۀ گنج و فقیر آور به سر
66.2 اندر آن رقعه نبشته بود این	كه برون شهر گنجی دان دفین 
66.3 آن فلان قبّه كه در وی مشهد است	پشت او در شهر و رو در فدفد است 
66.4 پشت كن در قبه، رو در قبله آر	و آنگهان از قوس تیری در گذار
66.5 چون فگندی تیر از قوس، ای سعاد	بر كن آن موضع كه تیرت اوفتاد
66.6 پس كمانی سخت آورد آن فتی	تیر پرانید در صحن فضا
66.7 پس کلند آورد و بیل او شاد شاد	كند آن موضع كه آن تیر اوفتاد
66.8 كند شد هم او و هم بیل و تبر	خود ندید از گنج  پنهانی اثر
66.9 همچنین هر روز تیر انداختی	لیك جای گنج را نشناختی 
66.10 چون كه این را پیشه كرد او بر دوام	فچفچی افتاد اندر خاص و عام 

67. فاش شدن خبر این گنج و رسیدن به گوش پادشاه
67.1 * هر کسی در گفت و گوئی اوفتاد	کاینچنین، بازی نباشد در نهاد
67.2 * هر کسی در گفت و گوی فاسدی	هر طرف برخاسته یک حاسدی
67.3 پس خبر كردند سلطان را از این	آن گروهی كش بدند اندر كمین 
67.4 عرضه كردند آن سخن را زیر دست	كان فلانی گنج نامه یافته ست 
67.5 چون شنید آن شخص كان با شه رسید	جز كه تسلیم و رضا چاره ندید
67.6 پیش از آنك اشكنجه بیند ز آن قباد	رقعه را آورد و پیش او نهاد
67.7 گفت: تا این رقعه را یابیده ام	گنج نیّ و  رنج بیحد دیده ام 
67.8 خود نشد یك حبه زان گنج آشكار	لیك پیچیدم بسی من همچو مار
67.9 رفت ماهی تا چنینم تلخ كام	كه زیان و سود این بر من حرام 
67.10 بو كه بختت بر كند زین كان غطا	ای شه پیروز جنگ و دژ گشا
67.11 مدت شش ماه و افزون پادشاه	تیر میانداخت و بر می كند چاه 
67.12 هر كجا سخته كمانی بود چست	تیر می انداخت هر سو گنج جست 
67.13 غیر تشویش و غم و طامات  نی	همچو عنقا، نام فاش و ذات نی
67.14 چونكه تعویق آمد اندر عرض و طول	شاه شد دل سیر از آن گنج و ملول 
67.15 جمله صحرا گز گز آن شه چاه كند	* می ندید از گنج او، جز ریشخند
67.16 پس طلب کرد آن فقیر  دردمند	* رقعه را از خشم پیش او فکند
67.17 گفت: گیر این رقعه، كش آثار نیست	تو بدین اولیتری كت كار نیست 
67.18 نیست این كار كسی كش هست كار	گر بسوزد  گل، نگردد گرد خار
67.19 نادر افتد اهل این ماخولیا	منتظر، كه روید از آهن  گیا
67.20 سخت جانی باید این فن را چو تو	تو كه جانی سخت داری، این بجو
67.21 گر نیابی نبودت هرگز ملال	ور بیابی، رو تو را كردم حلال 
67.22 عقل  راه ناامیدی كی رود ؟	عشق باشد كآن طرف بر سر دود
67.23 لا ابالی، عشق باشد نی خرد	عقل آن جوید كز آن سودی برد
67.24 تركتازی  تن گدازی بی حیا	در بلا، چون سنگ زیر آسیا
67.25 سخت روئی كه ندارد هیچ پشت	بهره جوئی که درون خویش  كشت 
67.26 پاك می بازد، نجوید مزد او	آنچنان كه پاك میگیرد ز هو
67.27 می دهد حق هستیش بی علتی	می سپارد باز بی علت فتی 
67.28 كه "فتوت"، دادن  بی علت است	"پاك بازی"، خارج از هر ملت است 
67.29 زانكه ملت فضل جوید یا خلاص	پاك بازانند قربانان  خاص 
67.30 نی خدا را امتحانی میكنند	نی در  سود و زیانی میزنند

68. باز دادن پادشاه گنج نامه را به آن فقیر كه بگیر، ما از سر این برخاستیم
68.1 چونكه رقعۀ گنج  پر آشوب را	شه مسلم داشت آن مكروب را
68.2 گشت پس ایمن ز خصمان و ز نیش	رفت و می پیچید در سودای خویش 
68.3 یار كرد او عشق  درد اندیش را	كلب لیسد خویش ریش  خویش را
68.4 عشق را در پیچش خود یار نیست	محرمش در ده یكی دیار نیست 
68.5 نیست از عاشق كسی دیوانه تر	عقل از سودای او كور است و كر
68.6 زانكه این دیوانگی عام نیست	طب را ارشاد این احكام نیست 
68.7 گر طبیبی را رسد زین گون جنون	دفتر طب را فرو شوید به خون 
68.8 طبّ  جملۀ عقلها مدهوش اوست	روی جملۀ دلبران  رو پوش  اوست 
68.9 روی در روی خود آر، ای عشق كیش	نیست ای مفتون تو را جز خویش، خویش 
68.10 قبله از دل ساخت آمد در دعا	" لیس للْإنْسان إلّا ما سعی "
68.11 پیش از این كاو پاسخی بشنیده بود	سالها اندر دعا پیچیده بود
68.12 بی اجابت بر دعاها می تنید	از كرم لبیك پنهان می شنید
68.13 چونكه بی دف رقص میكرد آن علیل	ز اعتماد جود خلاق  جلیل 
68.14 سوی او نی هاتف و نی پیك بود	گوش  امیدش پر از لبیك بود
68.15 بی زبان میگفت امیدش تعال	از دلش میرفت آن دعوت ملال 
68.16 آن كبوتر را كه بام آموخته ست	تو مخوان، میرانش، كه پر دوخته ست 
68.17 ای ضیاء الحق حسام الدین، برانش	كز ملاقات تو بر رسته ست جانش 
68.18 گر برانی مرغ  جان را از گزاف	هم به گرد بام  تو آرد طواف 
68.19 چینه و نقلش  همه بر بام  توست	پر زنان بر اوج   مست دام توست 
68.20 گر دمی منكر شود دزدانه روح	در ادای شكرت، ای گنج  فتوح 
68.21 شحنۀ عشق مكرّر كینه اش	طشت پر آتش نهد بر سینه اش 
68.22 كه بیا سوی مه و، بگذر ز گرد	شاه عشقت خواند، زوتر باز گرد
68.23 گرد این بام و كبوتر خانه من	چون كبوتر پر زنم مستانه من 
68.24 جبرئیل عشقم و سدره ام توئی	من سقیمم، عیسی مریم توئی 
68.25 جوش ده آن بحر گوهربار را	خوش بپرس امروز این بیمار را
68.26 چون تو آن  او شدی، بحر آن  توست	گر چه این دم نوبت بحران توست 
68.27 این خود آن ناله ست كاو كرد آشكار	زآنچه پنهانست، یا رب زینهار
68.28 دو دهان داریم گویا همچو نی	یك دهان پنهانست در لبهای وی 
68.29 یك دهان نالان شده سوی سما	های و هوئی در فكنده در هوا
68.30 لیك داند هر كه او را منظر است	كه فغان این سری هم ز آن سر است 
68.31 دمدمۀ این نای از دمهای اوست	های و هوی روح از هیهای اوست 
68.32 گر نبودی با لبش نی را سمر	نی جهان را پر نكردی از شكر
68.33 با كه خفتی؟ و ز چه پهلو خاستی ؟	كاین چنین پر جوش چون دریاستی 
68.34 یا " ابیت عند ربی" خواندی	در دل دریای آتش راندی 
68.35 نعرۀ "یا نار كونی باردا"	عصمت جان تو گشت، ای مقتدا
68.36 ای ضیاء الحق، حسام دین و دل	كی توان اندود خورشیدی به گل ؟
68.37 قصد كردستند این گل پاره ها	كه بپوشانند خورشید تو را
68.38 در دل  كه، لعلها دلال  توست	باغها از خنده مالامال  توست 
68.39 محرم مردیت را كو رستمی ؟	تا ز صد خرمن، یكی جو گفتمی 
68.40 چون بخواهم كز سرت آهی كنم	چون علی سر را فرو چاهی كنم 
68.41 چون كه اخوان را دل  كینه ور است	یوسفم را قعر چاه اولیتر است 
68.42 مست گشتم، خویش بر غوغا زنم	چه، چه باشد؟ خیمه بر صحرا زنم 
68.43 بر كف من نه شراب آتشین	وانگه آن كرّ و فر  مستانه بین 
68.44 منتظر، گو باش بی گنج آن فقیر	زانكه ما غرقیم این دم در عصیر
68.45 از خدا خواه، ای فقیر، این دم پناه	از من غرقه شده یاری مخواه 
68.46 كه مرا پروای آن اسناد نیست	از خود و از ریش  خویشم یاد نیست 
68.47 باد سبلت كی بگنجد وآب رو	در شرابی كه نگنجد تار مو ؟
68.48 در ده ای ساقی یكی رطل  گران	خواجه را از ریش و سبلت وارهان 
68.49 نخوتش بر ما سبالی میزند	لیك، ریش از رشك ما بر می كند
68.50 مات او شو، مات او شو، مات او	كه همی دانیم تزویرات او
68.51 از پس صد ساله آنچ آید بر او	پیر می بیند معین، مو به مو
68.52 اندر آیینه چه بیند مرد عام ؟	كه نبیند پیر اندر خشت خام 
68.53 آنچه لحیانی به خانۀ خود ندید	هست بر كوسه یكایك آن پدید
68.54 رو به دریا، زان که ماهی زاده ای	همچو خس در ریش چون افتاده ای ؟
68.55 خس نه ای، دور از تو رشك گوهری	در میان  موج و بحر اولیتری 
68.56 بحر  وحدانیست، جفت و زوج نیست	گوهر و ماهیش غیر موج نیست 
68.57 ای محال و، ای محال اشراك او	دور از آن دریا و موج  پاك او
68.58 نیست اندر بحر شرك و پیچ پیچ	لیك با احول چه گویم؟ هیچ، هیچ 
68.59 چونكه جفت احولانیم، ای شمن	لازم آمد مشركانه دم زدن 
68.60 آن یكی زآن سوی وصف است و خیال	جز دوئی نآید به میدان مقال 
68.61 یا چو احول این دوئی را نوش كن	یا دهان بر دوز و لب خاموش كن 
68.62 یا به نوبت، گه سكوت و، گه كلام	احولانه طبل میزن، و السلام 
68.63 چون ببینی محرمی، گو سرّ جان	گل ببینی، نعره زن چون بلبلان 
68.64 چون ببینی مشك پر مكر و مجاز	لب ببند و، خویش را چون خنب ساز
68.65 دشمن  آب است، پیش او مجنب	ور نه سنگ جهل  او بشكست خنب 
68.66 با سیاستهای جاهل صبر كن	خوش مدارا كن به عقل  من لدن 
68.67 صبر با نااهل، اهلان را جلاست	صبر صافی میكند هر جا دل است 
68.68 آتش نمرود ابراهیم را	صفوت آیینه آمد در جلا
68.69 * صبر با نامرد بدهد مرد حق	تا چو نیکان بر همه یابد سبق
68.70 جور و كفر  نوحیان و صبر نوح	نوح را شد صیقل مرآت روح 

69. آمدن مرید شیخ ابوالحسن خرقانی بزیارت شیخ
69.1 رفت درویشی ز شهر طالقان	بهر صیت بوالحسن تا خارقان 
69.2 كوهها ببرید و وادی دراز	بهر دید شیخ با صدق و نیاز
69.3 آنچه در ره دید از جور و ستم	گر چه در خورد است، كوته میكنم 
69.4 چون به مقصد آمد از ره آن جوان	خانۀ آن شاه را جست او نشان 
69.5 چون به صد حرمت بزد حلقۀ درش	زن برون كرد از ره روزن سرش 
69.6 كه چه میخواهی؟ بگو ای بوالكرم	گفت: کز بهر زیارت آمدم 
69.7 خنده ای زد زن كه: خه خه ریش بین	این سفر گیری و این تشویش بین 
69.8 خود تو را كاری نبود آن جایگاه	تا به بیهوده كنی تو عزم  راه ؟ 
69.9 اشتهای   گول گردی  آمدت؟	یا ملولی وطن غالب شدت؟ 
69.10 یا مگر دیوت دو شاخه بر نهاد	بر تو وسواس  سفر را در گشاد
69.11 گفت نافرجام و فحش و دمدمه	من نتانم باز گفتن آن همه 
69.12 از مثل وز ریشخند بی حساب	آن مرید افتاد در غم واضطراب 

70. پرسیدن مرید که شیخ كجاست؟ و جواب نافرجام شنیدن از حرم او
70.1 اشكش از دیده بجست و گفت او	با همه، آن شاه شیرین نام كو ؟
70.2 گفت: آن سالوس  زراق  تهی	دام  گولان و كمند گمرهی 
70.3 صد هزاران خام ریشان همچو تو	اوفتاده از وی اندر صد عتو
70.4 گر نبینیش و، سلامت وا  روی	خیر تو باشد، نگردی زو غوی 
70.5 لاف كیشی، كاسه لیسی، طبل خوار	بانگ طبلش رفته اطراف دیار
70.6 سبطی اند این قوم و گوساله پرست	بر چنین گاوی همی مالند دست 
70.7 "جیفة اللیل" است و "بطال النهار"	هر كه او شد غرۀ این طبل خوار
70.8 هشته اند این قوم صد علم و كمال	مكر و تزویری گرفته، كینت  حال 
70.9 آل موسی كو؟ دریغا تا كنون	عابدان عجل را ریزند خون 
70.10 كو ره پیغمبر و اصحاب او ؟	كو نماز و سبحه و آداب او ؟
70.11 شرع و تقوی را فکنده سوی پشت	كو عمر؟ كو امر معروف درشت ؟ 
70.12 كاین اباحت زین جماعت فاش شد	رخصت هر مفلس قلاش شد

71. جواب مرید و زجر كردن آن طعانه را از  كفر و بیهوده گوئی
71.1 بانگ زد بر وی جوان و گفت: بس	روز روشن از كجا آمد عسس ؟ 
71.2 نور مردان مشرق و مغرب گرفت	آسمانها سجده كردند از شگفت 
71.3 آفتاب حق بر آمد از حجل	زیر چادر رفت خورشید از خجل 
71.4 ترّهات چون تو ابلیسی مرا	كی بگرداند ز خاك این سرا ؟
71.5 من به بادی نامدم همچون سحاب	تا به  گردی باز گردم زین جناب 
71.6 عجل با آن نور شد قبلۀ كرم	قبله بی آن نور شد كفر و صنم 
71.7 هست اباحت كز هوا آمد ضلال	هست اباحت كز خدا آمد كمال 
71.8 كفر ایمان گشت و، دیو اسلام یافت	آنطرف كآن نور بی اندازه تافت 
71.9 مظهر عشق است و محبوب بحق	از همه كرّوبیان برده سبق 
71.10 سجده آدم را  بیان  سبق اوست	سجده آرد مغز را پیوسته پوست 
71.11 شمع حق را پف كنی تو؟ ای عجوز	هم تو سوزی، هم سرت، ای گنده پوز
71.12 كی شود دریا ز پوز سگ نجس ؟	كی شود خورشید از پف منطمس ؟
71.13 حكم بر ظاهر اگر هم میكنی	چیست ظاهرتر، بگو، زین روشنی ؟
71.14 جمله ظاهرها به پیش این ظهور	باشد اندر غایت نقص و قصور
71.15 هر كه بر شمع خدا آرد پف او	شمع كی میرد؟ بسوزد پوز او
71.16 چون تو، خفاشان بسی بینند خواب	كاین جهان ماند یتیم از آفتاب 
71.17 موجهای تیز  دریاهای روح	هست صد چندان كه بد طوفان  نوح 
71.18 لیك اندر چشم كنعان موی رست	نوح و كشتی را بهشت و، كوه جست 
71.19 كوه و كنعان را فرو برد آن زمان	نیم موجی تا به قعر  امتهان 
71.20 مه فشاند نور و سگ عوعو كند	هر کسی بر خلقت خود می تند
71.21 شب روان و، همرهان مه به تگ	ترك رفتن كی كنند از بانگ سگ ؟
71.22 جزو سوی  كل روان مانند تیر	كی كند وقف از پی هر گنده پیر ؟
71.23 جان  شرع و جان  تقوی عارف است	معرفت محصول  زهد سالف است 
71.24 زهد، اندر كاشتن كوشیدن است	معرفت، آن كشت را روئیدن است 
71.25 پس چو تن باشد جهاد و اعتقاد	جان  این كشتن  نبات است و حصاد
71.26 امر معروف او و، هم معروف اوست	كاشف اسرار و، هم مكشوف اوست 
71.27 شاه امروزینه و فردای ماست	پوست، بندۀ مغز  نغزش دائماست 
71.28 چون "انا الحق" گفت شیخ و پیش برد	پس گلوی جمله كوران را فشرد
71.29 چون انای بنده "لا" شد از وجود	پس چه ماند؟ هین بیندیش، ای جحود
71.30 گر تو را چشم است، بگشا، درنگر	بعد "لا" آخر چه می ماند دگر؟
71.31 ای بریده، آن لب و حلق و دهان	كه  كند  تف سوی مه، یا آسمان 
71.32 سوی گردون  تف نیابد مسلکی	تف به رویش باز گردد بی شكی
71.33 تا قیامت  تف بر او بارد ز  رب	همچو "تبت"  بر روان  بو لهب 
71.34 طبل و رایت هست ملك شهریار	سگ كسی كه خواند او را طبل خوار
71.35 آسمانها بندۀ ماه وی اند	شرق و مغرب چرخ   نان خواه وی اند
71.36 زانكه "لولاك" است بر توقیع او	جمله در انعام و در توزیع او
71.37 گر نبودی او، نیابیدی فلك	گردش و نور و مكان جائی ملك 
71.38 گر نه او بودی نیابیدی بحار	هیئت ماهی و درّ شاهوار
71.39 گر نبودی او نیابیدی زمین	از درونه گنج و، بیرون یاسمین 
71.40 * گر نبودی او نیابیدی جبال	زرّ و لعل و مومیائی بی سوال
71.41 * گر نبودی او نیابیدی جهان	بی تقاضا رزقهای بیکران
71.42 رزقها هم  رزق خواران  وی اند	میوه ها  لب خشك باران وی اند
71.43 هین كه معكوس است در امر این گره	صدقه بخش خویش را صدقه بده 
71.44 از فقیر استت همه زرّ و حریر	هین زکاتی ده غنی را، ای فقیر
71.45 چون تو ننگی، جفت آن مقبول روح	چون عیال كافر، اندر عقد نوح 
71.46 گر نبودی نسبت تو زین سرا	پاره پاره كردمی این دم تو را
71.47 دادمی این نوح را از تو خلاص	تا مشرّف گشتمی من در قصاص 
71.48 لیك با خانۀ شهنشاه  زمن	این چنین گستاخئی نآید ز من 
71.49 رو دعا كن، كه سگ این موطنی	ور نه این دم  كردمی من  كردنی 

72. واگشتن مرید از وثاق شیخ و پرسیدن از مردم و نشان دادن ایشان كه شیخ به فلان بیشه رفته است
72.1 بعد از آن پرسان شد او از هر كسی	شیخ را می جست از هر سو  بسی 
72.2 پس كسی گفتش كه: آن قطب دیار	رفت تا هیزم كشد از كوهسار
72.3 آن مرید ذو الفقار اندیش  تفت	در هوای شیخ سوی بیشه رفت 
72.4 دیو می آورد پیش  هوش  مرد	وسوسه، تا خفیه گردد مه ز  گرد
72.5 كاین چنین زن را چرا آن شیخ  دین	دارد اندر خانه یار و همنشین ؟
72.6 ضدّ را با ضدّ ایناس از كجا ؟	با امام الناس، نسناس از كجا ؟
72.7 باز او لاحول می كرد آتشین	كاعتراض من بر او كفر است و كین 
72.8 من كه باشم با تعرفهای حق ؟	كه بر آرد نفس من اشكال و دق 
72.9 باز نفسش حمله می آورد زود	زین تعرض با دلش چون كاه دود
72.10 كه چه نسبت دیو را با جبرئیل ؟	كه بود با او به صحبت هم مقیل 
72.11 کی تواند ساخت با آزر خلیل ؟	چون تواند ساخت با ره زن دلیل ؟

73. یافتن مرید شیخ را نزدیك بیشه سوار شیری
73.1 اندر این بود او، كه شیخ نامدار	شد پدید از دور بر شیری سوار
73.2 شیر غرّان هیزمش را می كشید	بر سر هیزم نشسته آن سعید
73.3 تازیانه ش مار نر بود از شرف	مار را بگرفته چون خرزن به كف 
73.4 تو یقین میدان كه هر شیخی كه هست	هم سواری میكند بر شیر مست 
73.5 گر چه آن محسوس و، این محسوس نیست	لیك آن بر چشم  جان ملبوس نیست 
73.6 صد هزاران شیر زیر رانشان	پیش دیدۀ غیب دان هیزم كشان 
73.7 لیك این یك را خدا محسوس كرد	تا كه بیند نیز، او كه نیست مرد
73.8 دیدش از دور و بخندید آن خدیو	گفت: آن را مشنو، ای مفتون ز دیو
73.9 از ضمیر او بدانست آن جلیل	هم ز نور دل، بلی نعم الدلیل 
73.10 خواند بر وی یك به یك آن ذو فنون	آنچه در ره رفت بر وی تا كنون 
73.11 بعد از آن، در مشكل  انكار  زن	برگشاد آن خوش سراینده دهن 
73.12 كآن تحمل از هوای نفس نیست	آن خیال نفس توست، آنجا مأیست 
73.13 گر، نه صبرم می كشیدی بار  زن	كی كشیدی شیر نر پیکار من ؟
73.14 اشتران  بختئیم اندر سبق	مست و بی خود، زیر محملهای حق 
73.15 من نیم در امر و فرمان نیم خام	تا بیندیشم من از تشنیع  عام 
73.16 عام ما و، خاص ما، فرمان اوست	جان ما بر رو دوان جویان اوست 
73.17 * دورم از تحسین و تشویق همه	فارغ از تکذیب و تصدیقش همه
73.18 فردی ما، جفتی ما، نه از هواست	جان ما چون مهره در دست خداست 
73.19 ناز آن ابله كشیم و صد چو او	نی ز عشق رنگ و، نی سودای بو
73.20 این قدر خود درس  شاگردان ماست	كرّ و فرّ ملحمۀ ما تا كجاست ؟ 
73.21 تا كجا ؟  آنجا كه جا را راه نیست	جز سنا، برق  مه الله نیست 
73.22 از همه اوهام و تصویرات دور	نور  نور ، نور  نور ، نور  نور
73.23 بهر تو من پست كردم گفت و گو	تا بسازی با رفیق  زشت خو
73.24 تا كشی خندان و خوش بار حرج	از پی "الصبر مفتاح الفرج "
73.25 چون بسازی با خسیّ این خسان	گردی اندر نور  سنتها رسان 
73.26 كانبیا رنج  خسان بس دیده اند	از چنین ماران بسی پیچیده اند

74. حكمت در آیه "إنّی جاعلٌ فی الْأرْض خلیفة "
74.1 چون مراد و حكم  یزدان  غفور	بود در قدمت تجلی و ظهور
74.2 بی ز ضدّی، ضد را نتوان نمود	و آن شه بی مثل را ضدی نبود
74.3 پس خلیفه ساخت صاحب سینه ای	تا بود شاهیش را آئینه ای 
74.4 پس صفای بی حدودش داد او	وانگه از ظلمت، ضدش بنهاد او
74.5 دو علم افراخت  اسپید و سیاه	آن یكی آدم، دگر ابلیس  راه 
74.6 در میان آن دو لشكرگاه زفت	چالش و پیكار آنچه رفت، رفت 
74.7 همچنان دور دوم هابیل شد	ضد نور  پاك او  قابیل شد
74.8 همچنان این دو علم  از عدل و جور	تا به نمرود آمد اندر  دور دور
74.9 ضدّ ابراهیم گشت و خصم او	و آن دو لشكر كین گزار و جنگجو
74.10 چون درازی جنگ آمد ناخوشش	فیصل آن هر دو آمد آتشش 
74.11 پس حكم كرد آتشی را و  نكر	تا شود حل مشكل آن دو نفر
74.12 دور دور و، قرن و قرن، این دو فریق	تا به موسی و به فرعون غریق 
74.13 سالها اندر میانشان حرب بود	چون ز حد رفت و ملولت میفزود
74.14 آب دریا را حكم سازید حق	تا كه ماند؟ كه برد زین دو سبق ؟ 
74.15 * تا که فرعون را به آن فرعونیان	آب دریا غرقشان کرد آن زمان
74.16 همچنین تا دور و طور مصطفی	با ابو جهل، آن سپهدار جفا
74.17 هم  نكر سازید از بهر ثمود	صیحه ای كه جانشان را در ربود
74.18 هم  نكر سازید بهر قوم  عاد	زود خیزی، تیز رو، یعنی كه باد
74.19 هم  نكر سازید بر قارون ز كین	تا فرو بردش چو اژدرها زمین 
74.20 تا حلیمیّ زمین شد جمله قهر	برد قارون را و گنجش را به قعر
74.21 لقمه ای را كه ستون این تن است	دفع  تیغ  جوع  نان چون جوشن است 
74.22 چونكه حق قهری نهد در نان  تو	چون خناق آن نان بگیرد در گلو
74.23 این لباسی كه ز سرما شد مجیر	حق دهد او را مزاج  زمهریر
74.24 تا شود بر تن تو را جبۀ شگرف	سرد همچون یخ، گزنده همچو برف 
74.25 تا گریزی از وشق، هم از حریر	زو پناه آری به سوی زمهریر
74.26 تو دو  قله نیستی، یك  قله ای	غافل از قصۀ عذاب  ظله ای 
74.27 امر  حق آمد به شهرستان و ده	خانه و دیوار را سایه مده 
74.28 مانع باران مباش و آفتاب	تا بدان مرسل شدند امت شتاب 
74.29 كه بمردیم اغلب، ای مهتر، امان	باقی اش از دفتر  تفسیر خوان 
74.30 چون عصا را مار كرد آن چست دست	گر تو را عقلیست، این نكته بس است 
74.31 * سنگ در تسبیح آمد بر شتاب	از میان  اصبعین زآن آفتاب
74.32 * منکر، آن دید و فرو ناورد سر	دشمنی او کور کردش از نظر
74.33 تو نظر داری، ولیك امعانش نیست	چشمۀ افسرده است و كرده ایست 
74.34 زین همی گوید نگارندۀ فكر	كه: بكن ای بنده  امعان  نظر
74.35 آن نمیگوید كه: آهن كوب سرد	لیك، ای پولاد، بر داود گرد
74.36 تن بمردت، سوی اسرافیل ران	دل فسردت، رو  به خورشید جنان 
74.37 در خیال از بس كه گشتی مكتسی	نك به سوفسطائی بد ظن رسی 
74.38 او خود از  لبّ   خرد معزول بود	شد ز حس معزول و، محروم از وجود
74.39 * گر ز خود وز  لبّ خود معزول گشت	از وجود حسّ خود مفصول گشت
74.40 هین سخن خا، نوبت لب خائی است	گر بگوئی خلق را، رسوائی است 
74.41 چیست امعان؟ چشمه را كردن روان	چون ز تن جان رست، گویندش روان 
74.42 آن حكیمی را كه جان از بند تن	باز رست و شد روان اندر چمن 
74.43 * یا روان شد خود به سوی هاویه	همچو موش از زاویه در زاویه
74.44 دو لقب را او بر این هر دو نهاد	بهر فرق، ای آفرین بر جانش باد
74.45 در بیان آنكه بر فرمان رود	گر  گلی را خار خواهد، آن شود

75. بیان معجزۀ هود علیه السلام در تخلص مومنان امت به وقت نزول باد
75.1 * هود گرد مومنان خطی کشید	تا ز باد آن قوم او رنجی ندید
75.2 مومنان، از دست باد ضائره	جمله بنشستند اندر دائره 
75.3 * باد، طوفان بود و او کشتی عسی	هست از این طوفان و این کشتی بسی
75.4 باد، طوفان بود و، كشتی لطف هو	بس چنین طوفان و كشتی دارد او
75.5 پادشاهی را، خدا كشتی كند	تا به حرص  خویش بر صفها زند
75.6 قصد شاه آن نی كه خلق ایمن شوند	قصدش آنكه ملك گردد پای بند
75.7 آن خر آسی میدود، قصدش خلاص	تا بیابد او ز زخم آن دم مناص 
75.8 قصد او آن نی كه آبی بر كشد	یا كه  كنجد را بدان روغن كند
75.9 گاو بشتابد ز بیم  زخم  سخت	نی برای بردن  گردون و رخت 
75.10 لیك حق دادش چنین خوف وجع	تا مصالح حاصل آید در تبع 
75.11 همچنان، هر كاسبی اندر دكان	بهر خود كوشد، نه اصلاح جهان 
75.12 هر یكی بر درد جوید مرهمی	در تبع قائم شده زین عالمی 
75.13 حق، ستون  این جهان از ترس ساخت	هر یكی از ترس، جان در كار باخت 
75.14 حمد ایزد را، كه ترسی را چنین	كرد او معمار  اصلاح  زمین 
75.15 این همه ترسنده اند از نیك و بد	هیچ ترسنده نترسد خود ز خود
75.16 پس حقیقت بر همه حاكم كسیست	كه قریب است او اگر محسوس نیست 
75.17 * هست او اندر کمین، ای بوالهوس	تا نگردی فارغ از شب، ای عسس
75.18 هست او محسوس اندر مكمنی	لیك محسوس  حس  این خانه  نی 
75.19 آن حسی كه حق بدآن حس مظهر است	نیست حس این جهان، آن دیگر است 
75.20 حس حیوان گر بدیدی آن صور	بایزید وقت بودی گاو و خر
75.21 آنكه تن را مظهر هر روح كرد	وانكه كشتی را براق  نوح كرد
75.22 گر بخواهد، عین  كشتی را به خو	او كند طوفان تو، ای نور جو
75.23 هر دمت طوفان و كشتی، ای مقل	با غم و شادیت كرد او متصل 
75.24 گر نبینی كشتی و دریا به پیش	لرزه ها بین در همه اجزای خویش 
75.25 چون نبیند اصل ترسش را عیون	ترس دارد از خیال  گونه گون 
75.26 مشت بر اعمی زند یك جلف مست	كور پندارد لگد زن  اشتر است 
75.27 زانكه آن دم بانگ  اشتر می شنید	كور را آیینه گوش آمد، نه دید
75.28 باز گوید كور: نی این سنگ بود	یا مگر از قبه ای پر طنگ بود
75.29 این نبود و او نبود و آن نبود	آنكه او ترس آفرید اینها نمود
75.30 ترس و لرزه باشد از غیری یقین	هیچكس از خود نترسد، ای حزین 
75.31 آن حكیمك وهم خواند ترس را	فهم كژ كردست او این درس را
75.32 هیچ وهمی بی حقیقت كی بود ؟	هیچ قلبی بی صحیحی كی رود ؟
75.33 كی دروغی قیمت آرد بی ز   راست؟	در دو عالم هر دروغ از راست خاست 
75.34 راست را دید او رواجیّ و فروغ	بر امید آن روان كرد او دروغ 
75.35 ای دروغی كه ز صدقت این  نواست	شكر نعمت گو، مكن انكار راست 
75.36 از مفلسف گویم و سودای او	یا ز كشتیها و دریاهای او
75.37 بل ز كشتیهاش، كآن پند دل است	گویم از  كل، جزو در  كل داخل است 
75.38 هر ولی را نوح و كشتیبان شناس	صحبت این خلق را طوفان شناس 
75.39 كم گریز از شیر و اژدرهای نر	ز آشنایان و ز خویشان كن حذر
75.40 در تلاقی روزگارت میبرند	یادهاشان، غائبی ات میچرند
75.41 چون خر تشنه، خیال هر یكی	از قف تن، فكر را شربت مكی 
75.42 نشف كردستت خیال آن وشات	شبنمی كه داری از بحر الحیات 
75.43 پس نشان  نشف آب اندر غصون	آن بود كه می نجنبد در ركون 
75.44 عضو هر شاخی تر و تازه بود	می كشی هر سو، كشیده میشود
75.45 گر سبد خواهی، توانی كردنش	هم توانی كرد چنبر گردنش 
75.46 چون شد آن ناشف ز نشف بیخ خود	نآید آن سوئی كه امرش می كشد
75.47 پس بخوان "قاموا كسالی"  از نبی	چون نیابد شاخ از بیخش طبی 
75.48 آتشین است، این سخن كوته كنم	بر فقیر و گنج و احوالش زنم 
75.49 آتشی دیدی كه سوزد او نهال ؟	آتش جان بین كز او سوزد خیال 
75.50 * ز آتش عشق است سوزان جان و دل	لیک با انوار روان این جسم و گل
75.51 نی خیال و نی حقیقت را امان	زین چنین آتش كه شعله زد ز جان 
75.52 خصم هر شیر آمد و، هر روبه او	 كلّ شی ءٍ هالكٌ، إلا وجهه 
75.53 در وجوه و وجه او رو، خرج شو	چون الف در بسم در رو، درج شو
75.54 آن الف در بسم پنهان كرد ایست	هست او در بسم و، هم در بسم نیست 
75.55 همچنین جملۀ حروف گشته مات	وقت حذف حرف، از بهر صلات 
75.56 او صله ست و، ب و سین، زو وصل یافت	وصل ب و سین الف را بر نتافت 
75.57 چونكه حرفی بر نتابد این وصال	واجب آمد گر كنم كوته مقال 
75.58 چون یكی حرفی فراق سین و بی ست	خامشی اینجا مهم تر واجبیست 
75.59 چون الف از خود فنا شد مكتنف	ب و سین بی او همی گویند الف 
75.60 "ما رمیت إذْ رمیت "  بی وی است	همچنین "قال الله" از ضمنش بجست 
75.61 تا بود دارو، ندارد او عمل	چونكه فانی شد كند دفع علل 
75.62 گر شود بیشه قلم دریا مدید	مثنوی را نیست پایانی پدید
75.63 چار چوب خشت زن تا خاك هست	میدهد تقطیع شعرش نیز دست 
75.64 چون نماند بیشه و سر در كشند	بیشه ها از عین دریا سر كشند
75.65 چون نماند خاك و بودش، جف كند	خاك سازد بحر او چون كف كند
75.66 بهر این گفت آن خداوند فرج	"حدثوا عن بحرنا إذ لا حرج" 
75.67 باز گرد از بحر و، رو در خشك نه	هم ز لعبت گو، كه كودك راست به 
75.68 تا ز لعبت، اندك اندك در صبا	جانش گردد با یم  عقل آشنا
75.69 عقل از آن بازی همی یابد صبی	گرچه با عقل است در ظاهر ابی 
75.70 كودك دیوانه بازی كی كند ؟	جزو باید تا كه كل را فی كند

76. رجوع به قصه فقیر گنج طلب
76.1 نك خیال آن فقیرم بی ریا	عاجز آورد، از بیا و از بیا
76.2 بانگ او تو نشنوی، من بشنوم	زانكه در اسرار همراز وی ام 
76.3 طالب گنجش مبین، خود گنج اوست	دوست كی باشد به معنی غیر دوست ؟
76.4 سجده خود را میكند هر لحظه او	سجده پیش آینه ست، از بهر رو
76.5 گر بدیدی ز آینه او یك پشیز	بی خیالی زو نماندی هیچ چیز
76.6 هم خیالاتش، هم او، فانی شدی	دانش  او محو نادانی شدی 
76.7 دانشی دیگر ز نادانیّ ما	سر بر آوردی عیان، كه "انی انا"
76.8 "اسْجدوا لآدم " ندا آمد همی	كآدمید و، خویش بینیدش دمی 
76.9 احولی از چشم ایشان دور كرد	تا زمین شد عین چرخ لاجورد
76.10 لا اله گفت و، الا الله گفت	گشته لا الا الله و، وحدت شكفت 
76.11 آن حبیب و آن خلیل با رشد	وقت آن آمد كه گوش  ما  كشد
76.12 سوی چشمه كه: دهان زینها بشو	آنچه پوشیدیم از خلقان، مگو
76.13 ور بگوئی، خود نگردد آشكار	تو به قصد كشف  گردی جرم دار
76.14 لیك، من اینك پریشان می تنم	قائل این، سامع این، هم منم 
76.15 صورت درویش و، نقش گنج  گو	رنج كیشند این گروه، از رنج گو
76.16 چشمۀ رحمت بر ایشان شد حرام	میخورند از زهر قاتل، جام، جام 
76.17 خاكها پر كرده دامن، میكشند	تا كنند این چشمه ها را خشك بند
76.18 كی شود این چشمۀ دریا مدد؟	منطمس زین مشت خاك نیك و بد
76.19 لیك گوید: با شما من بسته ام	بی شما، من تا ابد پیوسته ام 
76.20 قوم، معكوسند اندر مشتها	خاك خوار و، آب را كرده رها
76.21 ضدّ طبع  انبیا دارند خلق	اژدها را متكا دارند خلق 
76.22 چشم بند خلق چون دانسته ای ؟	هیچ دانی از چه دیده بسته ای ؟
76.23 بر چه بگشادی بدل این دیده ها ؟	یك به یك بئس البدل دان آن تو را
76.24 لیك، خورشید عنایت تافته ست	آیسان را از كرم دریافته ست 
76.25 نرد بس نادر ز رحمت باخته	عین كفران را انابت ساخته 
76.26 هم از این بد بختی خلق، آن جواد	منفجر كرده دو صد چشمۀ وداد
76.27 غنچه را، از خار سرمایه دهد	مهره را، از مار پیرایه دهد
76.28 از سواد شب برون آرد نهار	و ز كف معسر برویاند یسار
76.29 آرد سازد ریگ را بهر خلیل	كوه با داود گردد هم رسیل 
76.30 كوه با وحشت، در آن ابر ظلم	بر گشاید بانگ چنگ و زیر و بم 
76.31 خیز، ای داود از خلقان نفیر	ترك آن كردی، عوض از ما بگیر

77. انابت طالب گنج و پشیمانی او از تعجیل و بی صبری
77.1 گفت آن درویش: ای دانای راز	از پی این گنج، كردم یاوه تاز
77.2 دیو  حرص و آز و مستعجل تگی	نی تانی جست و، نی آهستگی 
77.3 من ز دیگی لقمه ای نندوختم	كف سیه كردم، دهان را سوختم 
77.4 خود نگفتم چون در این ناموقنم	ز آن گره زن، این گره را حل كنم 
77.5 قول  حق را، هم ز حق تفسیر جو	هین مگو ژاژ از گمان، ای یاوه گو
77.6 آن گره كاو زد، هم او بگشایدش	مهره كاو انداخت، او بربایدش 
77.7 گر چه آسانت نمود اینسان سخن	كی بود آسان رموز من لدن ؟
77.8 گفت: یا رب توبه كردم زین شتاب	چون تو در بستی، تو كن هم فتح  باب 
77.9 بر سر خرقه شدم بار دگر	در دعا كردن بدم هم بی هنر
77.10 كو هنر؟ كو من؟ كجا دل مستوی ؟	این همه از عكس توست، این هم توئی 
77.11 هر شبی تدبیر و فرهنگم به خواب	همچو كشتی غرقه میگردد در آب 
77.12 خود نه من میمانم و، نه آن هنر	تن چو مرداری فتاده بی خبر
77.13 تا سحر، جملۀ شب، آن شاه علی	خود همی گوید الست و، خود بلی 
77.14 كو بلی؟ گو جمله را سیلاب برد	یا نهنگی خورد  كل را، كرد و مرد
77.15 صبحدم، چون تیغ  گوهر دار خود	از نیام  ظلمت شب بر كند
77.16 آفتاب شرق  شب را طی كند	آن نهنگ، آن خورده ها را قی كند
77.17 رسته چون یونس، ز معدۀ آن نهنگ	منتشر گردیم اندر بو و رنگ 
77.18 خلق چون یونس مسبح آمدند	كاندر این ظلمات پر، راحت شدند
77.19 هر یكی گوید به هنگام سحر	چون ز بطن حوت شب آید به در
77.20 كای كریمی كاندر آن لیل وحش	گنج  رحمت بنهی و چندین چشش 
77.21 چشم تیز و، گوش تازه و، تن سبك	از شب همچون نهنگ ذو الحبك 
77.22 از مقامات وحش، روزین سپس	هیچ نگریزیم ما با چون تو كس 
77.23 موسی آن را نار دید و نور بود	زنگئی دیدیم شب را، حور بود
77.24 * ما نمیخواهیم غیر از دیده ای	دیدۀ تیزی گشی، بگزیده ای
77.25 بعد از این، ما دیده خواهیم از تو  بس	تا نپوشد بحر را خاشاك و خس 
77.26 ساحران را چشم چون رست از عما	كف زنان بودند، بی این دست و پا
77.27 چشم بند خلق  جز اسباب نیست	هر كه لرزد بر سبب، ز اصحاب نیست 
77.28 لیك حق، بی پرده ای اصحاب را	در  گشاد و برد تا صدر سرا
77.29 با كفش، نامستحق و مستحق	معتقان  رحمتند از بند   رق 
77.30 * در عدم ما مستحقان كی بدیم ؟	كه بر این جان و بر این دانش زدیم 
77.31 در عدم ما را چه استحقاق بود ؟	تا چنین عقلیّ و جانی رو نمود
77.32 ای بكرده یار  هر اغیار را	ای بداده خلعت  گل  خار را
77.33 خاك ما را، ثانیا ، پالیز  كن	هیچ نی را، بار دیگر، چیز  كن 
77.34 این دعا تو امر كردی ز ابتدا	ور نه خاكی را چه زهرۀ این ندا ؟ 
77.35 چون دعامان امر كردی، ای عجاب	این دعای خویش را  كن مستجاب 
77.36 شب شكسته كشتی فهم و حواس	نی امیدی مانده، نی خوف و نه باس 
77.37 برده در دریای حیرت ایزدم	تا ز چه فن پر كند؟ بفرستدم 
77.38 آن یكی را كرده پر نور جلال	وین دگر را كرده پر وهم و خیال 
77.39 گر به خویشم هیچ رای و فن بدی	رای و تدبیرم به حكم من بدی 
77.40 شب نرفتی هوش بی فرمان  من	زیر دام  من بدی مرغان  من 
77.41 بودمی آگه ز منزلهای جان	وقت خواب و بی هشیّ و امتحان 
77.42 چون كفم زین حلّ و عقد او تهیست	ای عجب! این معجبی من ز چیست ؟
77.43 دیده را نادیده خود انگاشتم	باز زنبیل دعا برداشتم 
77.44 چون "الف" چیزی ندارم، ای كریم	جز دلی، وآن تنگ تر از چشم  میم 
77.45 این الف، وین میم، امّ بود ماست	میم  "ام" تنگ است، الف زآن نر گداست 
77.46 ای الف چیزی ندارد، غافلیست	میم  دلتنگ، آن زمان  عاقلیست 
77.47 در زمان بی هشی خود هیچ من	در زمان هوش اندر پیچ  من 
77.48 پیچ  دیگر بر چنین پیچی منه	نام  "دولت" بر چنین هیچی منه 
77.49 خود ندارم هیچ، به سازد مرا	چون ز وهم  "دارم است" این صد عنا
77.50 ور ندارم هم، تو دارائیم كن	رنج دیدم، راحت افزائیم كن 
77.51 هم در آب دیده عریان بیستم	بر در  تو چون كه دیده نیستم 
77.52 ز آب دیده، بندۀ بی دیده را	سبزه ای بخش و نباتی  زین چرا
77.53 ور نماند آب، آبم ده ز عین	همچو عینین نبی هطالتین 
77.54 او چو آب دیده جست از جود حق	با چنان اجلال و اقبال و سبق 
77.55 چون نباشم ز اشك خون باریك ریس	من  تهی دست قضا و کاسه لیس 
77.56 چون چنان چشم  اشك را مفتون بود	اشك من باید كه صد جیحون بود
77.57 قطره ای زآن، زین دو صد جیحون  به است	كه بدان یك قطره جن و انس رست 
77.58 چونكه باران جست آن روضۀ بهشت	چون نجوید آب شوره  خاك زشت 
77.59 ای اخی، دست از دعا كردن مدار	با اجابت  یا رد اویت چه كار ؟
77.60 نان، كه سدّ و مانع  این آب بود	دست از آن نان می بباید  شست زود
77.61 خویش را موزون و چست و سخته كن	ز آب دیده نان  خود را پخته كن 

78. الهام آمدن فقیر را و کشف شدن آن مشکل بر او
78.1 اندر این بود او، كه الهام آمدش	كشف شد این مشكلات از ایزدش 
78.2 گفت: گفتم بر کمان تیری بنه	كی بگفتم من  كه "اندر كش تو زه" ؟
78.3 می نگفتم کاین كمان را سخت كش	"در كمان نه" گفتمت، نی پر كنش 
78.4 از فضولی، تو كمان افراشتی	صنعت قوّاسئی برداشتی 
78.5 ترك این سخته كمانی، رو بگو	در كمان نه تیر و، پرّیدن مجو
78.6 چون بیفتد تیر، آنجا می طلب	زور بگذار و، به زاری جو ذهب 
78.7 آنچه حق است اقرب، از حبل الورید	تو فکندی تیر فكرت را بعید
78.8 ای كمان و تیرها بر ساخته	صید نزدیك و، تو دور انداخته 
78.9 * هر که او دور است، دور از روی او	کآزماید قوّت بازوی او
78.10 هر كه دور اندازتر، او دورتر	وز چنین  گنج است او مهجورتر
78.11 فلسفی خود را ز اندیشه  بكشت	گو بدو كاو را سوی گنج است پشت 
78.12 گو بدو: چندانكه افزون میدود	از مراد دل جداتر میشود
78.13 "جاهدوا فینا" بگفت آن شهریار	"جاهدوا عنا"  نگفت، ای بی قرار
78.14 همچو كنعان، كاو ز ننگ نوح رفت	بر فراز قلۀ آن كوه زفت 
78.15 هر چه افزونتر همی جست او خلاص	سوی  كه می شد، جداتر از مناص 
78.16 همچو این درویش بهر گنج و كان	هر صباحی سخت تر جستی كمان 
78.17 هر كمانی كاو گرفتی سخت تر	بودی از گنج و نشان بدبخت تر
78.18 این مثل اندر زمانه جانی است	جان  نادانان به رنج ارزانی است 
78.19 زانكه جاهل داشت ننگ از اوستاد	لاجرم رفت و دكان  نو گشاد
78.20 آن دكان بالای استاد، ای نگار	گنده و پر كژدم است و پر ز مار
78.21 زود ویران كن دكان و باز گرد	سوی سبزه و گلستان و آب خورد
78.22 نی چو كنعان كاو ز كبر و ناشناخت	از  كه عاصم، سفینۀ فور ساخت 
78.23 علم  تیر اندازیش آمد حجیب	و آن مراد او را بده، حاضر به جیب 
78.24 ای بسا علم و ذكاوات و فطن	گشته ره رو را  چو غول و راه زن 
78.25 بیشتر اصحاب جنت ابلهند	تا ز شرّ فیلسوفی میرهند
78.26 خویش را عریان  كن از فضل و فضول	ترک خود  کن، تا كند رحمت نزول 
78.27 زیركی، ضدّ  شكست است و نیاز	زیركی بگذار و، با گولی بساز
78.28 زیركی شد دام برد و طمع و گاز	تا چه خواهد زیركی را پاك باز
78.29 زیركان  با صنعتی قانع شدند	ابلهان از صنع در صانع شدند 
78.30 زانكه طفل  خرد را مادر نهار	دست و پا باشد نهاده بر كنار

79. داستان آن سه مسافر مسلم و جهود و ترسا كه به منزلی رفتند و لقمه یافتند ترسا و جهود سیر بودند و مسلمانان صائم
79.1 یك حكایت بشنو اینجا ای پسر	تا نگردی ممتحن اندر هنر
79.2 آن جهود و  مومن و  ترسا مگر	همرهی كردند با هم  در سفر
79.3 با دو گمره  همره آمد مومنی	چون خرد، با نفس و با آهریمنی 
79.4 مرغزّی و رازی افتد در سفر	همره و هم سفره  پیش همدگر
79.5 در قفس افتند زاغ و  جغد و  باز	جفت شد در حبس، پاك و بی نماز
79.6 كرده منزل شب به یك موضع به هم	مشرقیّ و مغربی قانع به هم
79.7 مانده در منزل ز  ره  خرد و شگرف	روزها با هم ز سرما و  ز برف 
79.8 چون  گشاده شد ره و بگشاد بند	بگسلند و  هر یكی سوئی روند
79.9 چون قفس را بشكند شاه  خرد	جمع  مرغان هر یكی سوئی پرد
79.10 پر گشاده هر یکی بر شوق و یاد	در هوای جنس  خود  سوی معاد
79.11 پر گشاده هر دمی با اشك و آه	لیك پرّیدن ندارد روی و راه 
79.12 چونکه ره واشد، پرد مانند باد	سوی آن، كز یاد او پر می گشاد
79.13 آنطرف كش بود اشك و سوز و آه	چونكه فرصت یافت، آن سو کوفت راه
79.14 در تن  خود بنگر، این اجزای تن	از كجا جمع آمدند اندر بدن ؟
79.15 آبی و خاكی و بادی و آتشی	عرشی و فرشی و رومیّ و كشی 
79.16 از امید عود  هر یك بسته طرف	اندر این منزل به هم از بیم  برف 
79.17 برف گوناگون، جمود هر جماد	در شتا از بعد آن خورشید داد
79.18 چون بتابد تفّ  آن خورشید خشم	كوه گردد، گاه  ریگ و، گاه، پشم 
79.19 در گداز آید جمادات گران	چون گداز تن، به وقت نقل  جان 
79.20 چون رسیدند این سه همره منزلی	هدیه شان آورد حلوا  مقبلی 
79.21 برد حلوا پیش آن هر سه غریب	محسنی، از مطبخ  "انی قریب" 
79.22 نان گرم و صحن حلوای عسل	برد آنكه در ثوابش بود امل 
79.23 الكیاسه و الادب لاهل  المدر	الضیافة و القری لاهل الوبر
79.24 الضیافة للغریب و القری	اودع الرحمن، فی اهل القری 
79.25 كل یوم فی القری ضیف حدیث	ما له غیر الاله من مغیث 
79.26 كل لیل فی القری وفدٌ جدید	ما لهم ثم سوی الله مجید
79.27 تخمه بودند آن دو بیگانه ز خور	بود صائم روز آن مومن مگر
79.28 چون نماز شام  آن حلوا رسید	بود مومن مانده در جوع  شدید
79.29 آن دو كس گفتند: ما از خور پریم	امشبان بنهیم و، فردا میخوریم 
79.30 صبر گیریم از خور، امشب تن زنیم	بهر فردا، لوت را پنهان كنیم 
79.31 گفت مومن: امشب این خورده شود	صبر را بنهیم  تا فردا بود
79.32 پس بدو گفتند: زین حكمت گری	قصد تو آنست  تا تنها خوری 
79.33 گفت: ای یاران، نه كه ما سه تنیم	چون خلاف افتادمان، قسمت كنیم 
79.34 هر كه خواهد، قسم  خود بر جان زند	وآنکه خواهد، قسم  خود پنهان كند
79.35 آن دو گفتندش: ز قسمت در گذر	گوش كن "قسام فی النار"  از خبر
79.36 گفت: "قسام" آن بود  كاو خویش را	كرد قسمت، بر هوا، نی بر خدا
79.37 ملك حق و، جمله قسم  اوستی	قسم  دیگر را دهی، دو گوستی 
79.38 این اسد غالب شدی هم بر سگان	گر نبودی نوبت آن بد رگان 
79.39 * این اسد غالب شدی هم بر بقور	گر نبودی نوبت آن گاو زور
79.40 قصدشان آن، كآن مسلمان غم خورد	شب بر او در بینوائی بگذرد
79.41 بود مغلوب او به تسلیم و رضا	گفت: سمعا  طاعة  اصحابنا
79.42 پس بخفتند آن شب و برخاستند	بامدادان خویش را آراستند
79.43 روی شستند و دهان و، هر یكی	داشت اندر  ورد  راه و مسلكی 
79.44 یك زمانی هر یکی آورد روی	سوی ورد خویش، از حق فضل جوی
79.45 * مؤمن و ترسا، جهود و گبر و مغ	جمله را رو سوی آن سلطان الغ 
79.46 مؤمن و ترسا جهود و نیک و بد	جملگان را هست رو سوی احد
79.47 بلكه، سنگ و خاك و كوه و آب را	هست واگشت نهانی  با خدا
79.48 این سخن پایان ندارد، هر سه یار	رو به هم كردند آن دم  یار وار
79.49 آن یكی گفتا كه: هر یك خواب خویش	آنچه دید او دوش، گو آرد به پیش 
79.50 هر كه خوابش به بود حلوا خورد	قسم هر مفضول را، فاضل برد
79.51 آنكه اندر عقل بالاتر رود	خوردن  او، خوردن جمله بود
79.52 فایق آید جان  پر انوار  او	باقیان را بس بود تیمار  او
79.53 عاقلان را، چون بقا آمد ابد	پس به معنی این جهان باقی بود
79.54 پس جهود آورد آنچه دیده بود	تا كجا  شب  روح او گردیده بود
79.55 گفت: در ره موسی ام آمد به پیش	گربه بیند  دنبه  اندر خواب خویش 
79.56 در پی موسی شدم تا كوه طور	هر سه مان گشتیم ناپیدا ز نور
79.57 هر سه سایه محو شد ز آن آفتاب	بعد از آن، زآن نور شد یك فتح  باب 
79.58 نور  دیگر از دل آن نور رست	پس ترقی جست، آن ثانیش چست 
79.59 هم من و، هم موسی و، هم كوه طور	هر سه  گم گشتیم از اشراق  نور
79.60 بعد از آن دیدم كه  كه  سه شاخ شد	چونكه نور حق در او نفاخ شد
79.61 وصف هیبت، چون تجلی زد بر او	می گسست از هم، همی شد سو به سو
79.62 زآن یكی شاخی كه آمد سوی یم	گشت شیرین  آب تلخ  همچو سم 
79.63 آن دگر شاخش  فرو شد در زمین	چشمۀ زاد و برون آمد معین 
79.64 كه شفای جمله رنجوران شد آب	از همایونیّ وحی مستطاب 
79.65 وآندگر شاخ سنی پرّید زود	تا جوار كعبه، كه عرفات بود
79.66 باز، از آن صعقه، چو با خود آمدم	طور بر جا بد، نه افزون و نه كم 
79.67 لیك، زیر پای موسی، همچو یخ	میگدازید و نماندش شاخ و شخ 
79.68 با زمین هموار شد كوه از نهیب	گشت بالایش از آن هیبت نشیب 
79.69 باز  با خود آمدم  ز آن انتشار	باز دیدم  طور و موسی  برقرار
79.70 و آن بیابان سر به سر در ذیل  كوه	بر خلایق گشته موسی با شکوه 
79.71 چون عصا و خرقۀ او  خرقه شان	جمله سوی طور  خوش دامن كشان 
79.72 جمله كفها در دعا افراخته	نغمۀ "أرنی" به هم درساخته 
79.73 باز، آن غشیان چو از من رفت، زود	صورت هر یك دگرگونم نمود
79.74 انبیا بودند ایشان اهل ود	اتحاد انبیایم  فهم شد
79.75 باز، املاكی همی دیدم شگرف	صورت ایشان بد از اجرام  برف 
79.76 حلقۀ دیگر ملایك مستعین	صورت ایشان به جمله  آتشین 
79.77 زین نمط میگفت احوال آن جهود	بس جهودی كآخرش  محمود بود
79.78 هیچ كافر را به خواری منگرید	كه مسلمان مردنش  باشد امید
79.79 چه خبر داری ز ختم  عمر او	تا بگردانی از او یكباره رو
79.80 بعد از آن ترسا در آمد در كلام	كه: مسیحم رو نمود اندر منام 
79.81 پس شدم با او به چارم آسمان	مركز و مثوای خورشید جهان 
79.82 خود عجبهای قلاع  آسمان	نسبتش نبود به آیات جهان 
79.83 هر كسی دانند، ای فخر البنین	كه فزون باشد فن چرخ  از زمین 

80. حكایت اشتر و گاو و قوچ كه بندی گیاه در راه جستند
80.1 اشتر و گاو و  قچی در پیش  راه	یافتند اندر روش  بندی گیاه 
80.2 گفت قچ: بخش ار كنیم این را یقین	هیچ یک از ما نگردد سیر از این 
80.3 لیك عمر هر كه باشد بیشتر	این علف او راست اولی، گو: بخور
80.4 كه "اكابر را مقدم داشتن"	آمده ست از مصطفی اندر سنن 
80.5 گر چه پیران را در این دور این لئام	در دو موضع پیش میدارند عام 
80.6 یا در آن لوتی كه بس سوزان بود	یا بر آن پل كز خلل ویران بود
80.7 خدمت شیخی بزرگی قائدی	عام نآرد بی قرینۀ فاسدی 
80.8 خیرشان این است، چه بود شرّشان ؟	قبحشان را باز دان از فرّشان 

81. مثل در باب صورت پرستان و شرّ ایشان در لباس خیر
81.1 سوی جامع میشدی یك شهریار	خلق را میزد نقیب و چوبدار
81.2 آن یكی را سر شكستی چوب زن	و آن دگر را بر دریدی پیرهن 
81.3 در میانه  بیدلی ده چوب خورد	بی گناهی كه برد از راه گرد
81.4 خون چكان رو كرد با شاه و بگفت:	ظلم  ظاهر بین، چه پرسی از نهفت ؟
81.5 خیر تو این است، جامع میروی	تا چه باشد شر و وزرت، ای غوی ؟
81.6 یك سلامی نشنود پیر از خسی	تا نپیچد عاقبت از وی بسی 
81.7 گرگ دریابد ولی را، به بود	تا که دریابد مر او را نفس  بد
81.8 زانكه گرگ، ار چه كه بس استمگریست	لیكش آن فرهنگ و كید و مكر نیست 
81.9 ور نه، كی اندر فتادی او به دام ؟	مكر، اندر آدمی باشد تمام 
81.10 * مکر از آن  اوست، کاو دارد کرم	بشنود آواز و گوید: من کرم

82. باز گشتن به قصۀ گاو و اشتر و قوچ
82.1 گفت قچ با گاو و اشتر: ای رفاق	چون چنین افتاد ما را اتفاق 
82.2 هر یكی تاریخ عمر ابدا كنید	پیرتر اولیست، باقی تن زنید
82.3 گفت قچ: مرج من اندر آن عهود	با قچ  قربان اسماعیل بود
82.4 گاو گفتا: بوده ام من سال خورد	جفت آن گاوی كش آدم جفت كرد
82.5 جفت آن گاوم كش آدم  جدّ  خلق	در زراعت بر زمین میكرد فلق 
82.6 چون شنید از گاو و قچ، اشتر شگفت	سر فرود آورد و، آن را بر گرفت 
82.7 بر هوا برداشت آن بند قصیل	اشتر بختی سبك بی قال و قیل 
82.8 كه مرا خود حاجت تاریخ نیست	كاین چنین جسمیّ و عالی گردنیست 
82.9 خود همه كس داند، ای جان پدر	كه نباشم از شما من خردتر
82.10 داند این را، هر كه ز اصحاب  نهی است	كه نهاد من فزون تر از شماست 
82.11 جملگان دانند كاین چرخ  بلند	هست صد چندان كه این خاك نژند
82.12 كاو گشاد قلعه های آسمان؟	كاو نهاد بقعه های خاكدان؟ 

83. رجوع به تقریر ترسا و نوبت رسیدن به مسلمان
83.1 پس مسلمان گفت: ای یاران من	پیشم آمد مصطفی سلطان  من 
83.2 * سید سادات سلطان رسل	مفخر کونین و هادیّ سبل
83.3 پس مرا گفت: آن یكی بر طور تاخت	با كلیم  حق و نرد عشق باخت 
83.4 و آن دگر را عیسی صاحب قران	برد بر اوج چهارم آسمان 
83.5 خیز ای پس ماندۀ دیده ضرر	بی توقف زود حلوا را بخور
83.6 آن هنرمندان  پر فن راندند	نامۀ اقبال و منصب خواندند
83.7 آن دو فاضل فضل  خود دریافتند	با ملایك فضل خود دربافتند
83.8 ای سلیم  گول واپس مانده، هین	بر جه و بر كاسۀ حلوا نشین 
83.9 پس بگفتندش كه: تو ابله حریص	ای عجب! خوردی ز حلوای خبیص 
83.10 گفت: چون فرمود آن شاه مطاع	من كه باشم تا كنم ز آن امتناع ؟
83.11 * من به فرمان چنین شاه جهان	خوردم آن دم کاسۀ حلوا و نان
83.12 تو جهود، از امر موسی سر كشی ؟	گر بخواند در خوشی یا ناخوشی 
83.13 تو مسیحی، هیچ از امر مسیح	سر توانی تافت در خوب و قبیح ؟
83.14 من ز فخر انبیا چون سر كشم ؟	خوردم آن حلوا و این دم سر خوشم 
83.15 پس بگفتندش كه: والله خواب راست	تو بدیدی و، به از صد خواب ماست 
83.16 خواب تو بیداری است، ای ذو نظر	كان به بیداری عیانستش اثر
83.17 * خواب تو بیداری است ای خوش نهاد	که تو در خوابت رسیدی با مراد
83.18 * خواب تو بیداری است ای نیکخو	که از آن خوابت رسید امر "کلوا"
83.19 * خواب تو بیداری است ای نیک مرد	که از آن خواب تو روی ماست زرد
83.20 * خواب تو بیداری است ای سرّ جان	که همان را ظاهرا  دیدی عیان
83.21 * خواب تو مانند خواب انبیاست	که شد این خواب تو بی تعبیر  راست
83.22 در گذر از فضل و از جلدیّ و فن	كار خدمت دارد و  خلق  حسن 
83.23 بهر این آوردمان یزدان برون	"ما خلقت الإنس، إلا یعبدون "
83.24 سامری را آن هنر چه سود كرد ؟	كآن فن از باب اللهش مردود كرد
83.25 چه كشید از كیمیا قارون؟ ببین	كه فرو بردش به قعر خود زمین 
83.26 بو الحكم آخر چه بر بست از هنر ؟	سر نگون رفت او ز كفران در سقر
83.27 خود هنر آن دان كه  دید آتش عیان	نی گپ دلّ علی النار الدخان 
83.28 ای دلیلت گنده تر نزد لبیب	در حقیقت از دلیل  آن طبیب 
83.29 چون دلیلت نیست جز این، ای پسر	ژاژ میخا در  کمیزی  می نگر
83.30 ای دلیل  تو مثال آن عصا	در كف دلّ علی عیب العمی 
83.31 * ای دلیل ما چو فکر ما ذلیل	پیشی ما  پیش دانایان قلیل
83.32 غلغل و طاق و طرنب و گیر و دار	كه نمی بینم، مرا معذور دار

84. منادی كردن سید ملك ترمد كه: هر كه در سه روز یا چهار روز به سمرقند رود چندین خلعت زر دهم، و شنیدن دلقك و از ده تاختن به شهر ترمد به نزدیک شاه که من باری نمیتوانم رفتن
84.1 سید ترمد كه آنجا شاه بود	مسخرۀ او دلقك آگاه بود
84.2 داشت كاری در سمرقند او مهم	جست الاقی تا شود او مستتم 
84.3 زد منادی: کانکه او در پنج روز	آردم پیغام  خوب بافروز
84.4 بخشم او را زرّ و گنج  بیشمار	تا شود میر و عزیز اندر دیار
84.5 دلقك اندر ده بد و چون این شنید	بر نشست و تا به ترمد میدوید
84.6 مركبی دو  اندر آن ره شد سقط	از دوانیدن فرس را  زآن نمط
84.7 پس به دیوان در دوید از  گرد راه	وقت ناهنگام ره جست او به شاه 
84.8 فجفجی در جملۀ دیوان فتاد	شورشی در وهم  آن سلطان فتاد
84.9 خاص و عام شهر را دل شد ز دست	تا چه تشویش و بلا حادث شدست ؟
84.10 یا عدوی قاهری در قصد ماست	یا بلای مهلكی از غیب خاست 
84.11 كه ز ده دلقك به سیران درشت	چند اسب قیمتی در راه  كشت 
84.12 جمع گشته بر سرای شاه  خلق	تا چرا آمد چنین اشتاب دلق ؟
84.13 از شتاب او و فحش و اجتهاد	غلغل و تشویش در ترمد فتاد
84.14 آن یكی دو دست بر زانو زنان	و آن دگر از وهم  واویلا  كنان 
84.15 از نفیر و فتنه و خوف و نكال	هر دلی رفته به صد گونه خیال 
84.16 هر كسی فالی همی زد از قیاس	تا چه آتش اوفتاد اندر پلاس ؟
84.17 راه جست و، راه دادش شاه زود	چون زمین بوسید، گفتا: هین چه بود ؟
84.18 هر كه می پرسید حالی ز آن  ترش	دست بر لب می نهاد او  كه خمش 
84.19 وهم می افزود زین فرهنگ او	جمله در تشویش گشته دنگ او
84.20 كرد اشارت دلق: كای شاه كرم	یك دمی بگذار تا من دم زنم 
84.21 بو كه باز آید به من عقلم دمی	كه فتادم در عجایب عالمی 
84.22 بعد یك ساعت كه شاه از وهم و ظن	تلخ گشتش هم گلو و هم دهن 
84.23 كه ندیده بود دلقك را چنین	كه از او خوشتر نبودش همنشین 
84.24 دائما دستان و لاغ افراشتی	شاه را بس شاد و خندان داشتی 
84.25 آنچنان خندانش كردی در نشست	كه گرفتی شه شكم را با دو دست 
84.26 كه ز زور  خنده  خوی كردی تنش	رو در افتادی  ز خنده كردنش 
84.27 باز امروز، اینچنین زرد و  ترش	دست بر لب میزند، كای شه خمش 
84.28 وهم در وهم و، خیال اندر خیال	شاه را تا خود چه آید از نكال ؟
84.29 كه دل شه با غم و پرهیز بود	زانكه خوارزمشاه  بس خون ریز بود
84.30 بس شهان  آن طرف را  كشته بود	یا به حیلت، یا به سطوت، آن عنود
84.31 وین شه ترمد از او در وهم بود	وز فن  دلقك همی وهمش فزود
84.32 گفت: زوتر باز گو، تا حال چیست ؟	این چنین آشوب تو از شرّ كیست ؟
84.33 گفت: من در ده شنیدم آنكه شاه	زد منادی بر سر هر شاهراه 
84.34 كه كسی خواهم كه تازد در سه روز	تا سمرقند او چو پیک بافروز
84.35 گنجها بدهم ورا اندر عوض	چون شود حاصل ز پیغامش غرض
84.36 من شتابیدم بر تو بهر آن	تا بگویم كه: ندارم آن توان 
84.37 این چنین کاری نیاید خود ز من	تار  این امید را بر من متن 
84.38 گفت شه: لعنت بر این زودیت باد	كه دو صد تشویش در شهر اوفتاد
84.39 از برای این قدر، ای خام ریش	آتش افكندی در این مرج و حشیش 
84.40 همچو این خامان  با طبل و علم	كه الغ خانیم در فقر و عدم 
84.41 لاف شیخی در جهان انداخته	خویشتن را بایزیدی ساخته 
84.42 هم ز خود، سالك شده واصل شده	محفلی واكرده در دعوت كده 
84.43 خانۀ داماد پر آشوب و شر	قوم  دختر را نبوده زان خبر
84.44 ولوله كه: كار نیمی راست شد	شرطهائی كان ز سوی ماست  شد
84.45 خانه ها را روفته و آراسته	زین هوس  سرمست و خوش برخاسته 
84.46 ز آن طرف آمد یكی پیغام؟ نی	مرغی آمد این طرف ز آن بام؟ نی 
84.47 زین رسالات مزید اندر مزید	یك جوابی ز آن حوالیتان رسید ؟
84.48 نی، ولیكن، یار ما زین آگه است	زانكه از دل سوی دل، لا بد، ره است 
84.49 پس، از آن یاری كه امید شماست	از جواب نامه، ره خالی چراست ؟
84.50 صد نشان است از سرار و از جهار	لیك بس  كن، پرده ای زین برمدار
84.51 باز رو تا قصۀ دلق  جهول	كه بلا آورد بر خویش از فضول 
84.52 پس وزیرش گفت: ای حق را ستن	بشنو از بندۀ كمینه  یك سخن 
84.53 دلقك از ده  بهر كاری آمده ست	رای او گشت و  پشیمان زآن شده ست 
84.54 ز آب و روغن  كهنه را نو میكند	او به مسخرگی برون  شو میكند
84.55 غمد را بنمود و، پنهان كرد تیغ	باید افشردن مر او را بی دریغ 
84.56 * او میان بنمود و پنهان کرد کارد	بی گمان او را همی باید فشارد
84.57 پسته را، یا جوز را تا نشكنی	نه نماید دل، نه بدهد روغنی 
84.58 مشنو این دفع  وی و فرهنگ او	در نگر در ارتعاش و رنگ او
84.59 گفت حق: سیماهم فی وجههم	زانكه غماز است سیما و منم 
84.60 این معاین هست  ضد آن خبر	كه به شرّ بسرشته آمد این بشر
84.61 گفت دلقك با فغان و با خروش	صاحبا، در خون این مسكین مكوش 
84.62 بس گمان و وهم آید در ضمیر	كآن نباشد حقّ و صادق، ای امیر
84.63 إنّ بعْض الظنّ إثمٌ است، ای وزیر	نیست استم راست، خاصه بر فقیر
84.64 شه نگیرد آنكه می رنجاندش	از چه گیرد آنكه می خنداندش ؟
84.65 گفت صاحب پیش شه جا گیر شد	كاشف این مكر و این تزویر شد
84.66 گفت: دلقك را سوی زندان برید	چاپلوس و زرق او را كم خرید
84.67 می زنیدش چون دهل اشكم تهی	تا دهل وار  او دهدمان آگهی 
84.68 زآنکه هم پر، هم تهی باشد دهل	بانگ او آگه كند ما را ز  كل 
84.69 تا بگوید سرّ خود از اضطرار	آنچنان كه گیرد این دلها قرار
84.70 چون طمانینه ست صدق  با فروغ	دل نیارامد به گفتار دروغ 
84.71 كذب چون خس باشد و، دل چون دهان	خس نگردد در دهان هرگز نهان 
84.72 تا در او باشد زبانی میزند	تا بدانش، از دهان بیرون  كند
84.73 خاصه كاندر چشم افتد خس ز باد	چشم افتد در نم و بند و گشاد
84.74 ما، پس این خس را زنیم اكنون لگد	تا دهان و چشم زین خس وارهد
84.75 گفت دلقك: ای ملك، آهسته باش	روی حلم و مغفرت را كم خراش 
84.76 تا بدین حد چیست تعجیل نقم ؟	من نمی پرّم، به دست تو درم 
84.77 آن ادب كه باشد از بهر خدا	اندر آن مستعجلی نبود روا
84.78 وانچه باشد طبع و خشم عارضی	می شتابد، تا نگردد منقضی 
84.79 ترسد ار آید رضا، خشمش رود	انتقام و ذوق از او فایت شود
84.80 شهوت كاذب شتابد در طعام	خوف فوت ذوق نبود جز سقام 
84.81 اشتها صادق بود، تاخیر به	تا گوارنده شود آن، نی گره 
84.82 تو پی دفع  بلایم میزنی	تا ببینی رخنه را، بندش كنی 
84.83 تا از آن رخنه برون ناید بلا	غیر آن رخنه بسی دارد قضا
84.84 چارۀ دفع بلا نبود ستم	چاره احسان باشد و عفو و كرم 
84.85 گفت: الصدقة تردّ للبلا	داو  مرضاك  بصدقه، یا فتی 
84.86 صدقه نبود سوختن درویش را	كور كردن چشم  حلم اندیش را
84.87 گفت شه: نیكوست خیر و موقعش	لیك چون خیری كنی در موضعش 
84.88 موضع  رخ، شه نهی، ویرانی است	موضع شه، پیل هم  نادانی است 
84.89 در شریعت، هم عطا، هم زجر هست	شاه را صدر و، فرس را درگهست 
84.90 عدل چه بود؟ وضع اندر موضعش	ظلم چه بود؟ وضع در ناموضعش 
84.91 * عدل چه بود؟ آب ده اشجار را	ظلم چه بود؟ آب دادن خار را
84.92 نیست باطل هر چه یزدان آفرید	از غضب، و ز حلم و، از نصح و مكید
84.93 خیر مطلق نیست زینها هیچ چیز	شرّ مطلق نیست زینها هیچ نیز
84.94 نفع و ضرّ هر یكی  از موضع است	علم  از این رو واجب است و نافع است 
84.95 ای بسا زجری كه بر مسكین رود	در ثواب، از نان و حلوا  به بود
84.96 زانكه حلوا  گرمی و صفرا كند	سیلی اش از خبث مستنقا كند
84.97 سیلیی در وقت بر مسكین بزن	كه رهاند آنش از گردن زدن 
84.98 زخم در معنی فتد بر خوی بد	چوب بر گرد اوفتد، نی بر نمد
84.99 بزم و زندان هست هر بهرام را	بزم، مخلص را و، زندان  خام را
84.100 شق ّ باید ریش را مرهم كنی	چرك را در ریش مستحكم كنی 
84.101 تا خورد مر گوشت را در زیر آن	نیم سودی باشد و پنجه زیان 
84.102 * از تف آن اندرون ویران شود	چرک ناگه در میان پنهان شود
84.103 گفت دلقك: من نمی گویم گذار	لیک میگویم تحرّی پیش آر
84.104 هین ره صبر و تأنی، در مبند	صبر كن، اندیشه میكن روز  چند
84.105 در تأنی بر یقینی بر زنی	گوشمال  من به ایقانی  كنی 
84.106 در روش "یمْشی مكبّا" خود چرا ؟	چونکه میشاید شدن بر استوا
84.107 مشورت  كن با گروه صالحان	بر پیمبر امر  شاورْهمْ  بدان 
84.108 "أمْرهمْ شوری"  برای این بود	كز تشاور سهو و كژ كمتر شود
84.109 کاین خردها، چون مصابیح انور است	بیست مصباح، از یكی روشن تر است 
84.110 بو كه مصباحی فتد اندر میان	مشتعل گشته ز نور  آسمان 
84.111 غیرت حق پرده ای انگیخته ست	سفلی و علوی به هم آمیخته ست 
84.112 گفت: سیروا می طلب اندر جهان	بخت و روزی را همی كن امتحان 
84.113 در مجالس می طلب، اندر عقول	آنچنان عقلی كه بود اندر رسول 
84.114 زانكه میراث از رسول آن است و بس	كاو ببیند غیبها از پیش و پس 
84.115 در بصرها می طلب هم  آن بصر	كه نتابد شرح آن  این مختصر
84.116 بهر این كردست منع  آن باشكوه	از ترهب، وز شدن خلوت به كوه 
84.117 تا نگردد فوت  این نوع التقا	كآن نظر بخت است و اكسیر بقا
84.118 در میان صالحان یك اصلحیست	بر سر توقیعش از سلطان صحیست 
84.119 كآن دعا شد با اجابت مقترن	كفو او نبود كبار انس و جن 
84.120 در مری اش آنكه حلو و حامض است	حجت ایشان بر حق داحض است 
84.121 كه، چو ما او را به خود افراشتیم	عذر و حجت، از میان برداشتیم 
84.122 قبله را چون كرد دست حق عیان	پس تحرّی بعد از آن  مردود دان 
84.123 هین بگردان از تحرّی رو و سر	كه پدید آمد معاد و مستقر
84.124 یك زمان زین قبله گر  ذاهل شوی	سخرۀ هر قبلۀ باطل شوی 
84.125 چون شوی "تمییز ده" را ناسپاس	بجهد از تو خطرت قبله شناس 
84.126 گر از این انبار خواهی برّ و بر	نیم ساعت هم ز همراهان مبر
84.127 كاندر آن دم كه ببرّی زان معین	مبتلا گردی تو با بئس القرین 

85. حكایت تعلق موش با چغز و بستن پای خود بر پای او و صید کردن زاغ ایشان را
85.1 از قضا موشی و چغزی با وفا	بر لب جو  گشته بودند آشنا
85.2 هر دو تن  مربوط میقاتی شدند	هر صباحی گوشه ای می آمدند
85.3 نرد دل  با همدگر می باختند	از وساوس  سینه می پرداختند
85.4 هر دو را دل از تلاقی متسع	همدگر را قصه خوان و مستمع 
85.5 رازگویان، با زبان و بی زبان	"الجماعة رحمه" را تأویل دان 
85.6 آن اشر، چون جفت آن شاد آمدی	پنج ساله قصه اش یاد آمدی 
85.7 جوش  نطق، از دل، نشان  دوستیست	بستگیی نطق  از بی الفتیست 
85.8 دل كه دلبر دید  كی ماند ترش ؟	بلبلی  گل دید  كی ماند خمش ؟ 
85.9 ماهی بریان ز آسیب خضر	زنده شد، در بحر گشت او مستقر
85.10 یار چون با یار خوش بنشسته شد	صد هزاران لوح  سرّ دانسته شد
85.11 لوح  محفوظ است پیشانی یار	راز كونینش نماید آشكار
85.12 هادی راه است یار اندر قدوم	مصطفی زین گفت: اصحابی نجوم 
85.13 نجم، اندر ریگ و دریا رهنماست	چشم اندر "نجم" نه، كو مقتداست 
85.14 چشم را با روی او میدار جفت	گرد منگیزان، ز راه بحث و گفت 
85.15 زانكه گردد نجم پنهان  زآن غبار	چشم بهتر از زبان  با عثار
85.16 تا بگوید آنكه وحی استش شعار	كآن نشاند  گرد و، ننگیزد غبار
85.17 چون شد آدم مظهر وحی و وداد	ناطقۀ او "علم الاسماء" گشاد
85.18 نام هر چیزی، چنانكه هست آن	از صحیفۀ  دل روی  گشتش زبان 
85.19 فاش میگفتی زبان از رؤیتش	جمله را خاصیت و  ماهیّتش 
85.20 آنچنان نامی كه اشیا را سزد	نی چنان كه هیز را خوانی اسد
85.21 نوح،  نه صد سال در راه سوی	بود هر روزیش تذكیر نوی 
85.22 لعل  او گویا  ز یاقوت القلوب	نی رساله خوانده، نی قوت القلوب 
85.23 وعظ را نآموخته هیچ از شروح	بلكه ینبوع  كشوف و شرح  روح 
85.24 زآن میی، كآن می چو نوشیده شود	آب نطق از  گنگ جوشیده شود
85.25 طفل  نو زاده شود حبر و فصیح	حكمت بالغ بخواند  چون مسیح 
85.26 از  كهی، كه یافت زآن می  خوش لبی	صد غزل آموخت داود نبی 
85.27 جمله مرغان ترك كرده جیك جیك	هم زبان و  یار  داود ملیك 
85.28 چه عجب كه مرغ گردد مست او ؟	چون شنید آهن  صدای دست او 
85.29 صرصری، بر عاد  قتالی شده	مر سلیمان را چو حمّالی شده 
85.30 صرصری، میبرد بر سر تخت شاه	هر صباح و هر مسا  یك ماهه راه 
85.31 هم شده حمال و، هم جاسوس  او	گفت غائب را كنان محسوس  او
85.32 باد چون گفتار  غایب یافتی	سوی گوش آن ملك بشتافتی 
85.33 كه: فلانی این چنین گفت آن زمان	ای سلیمان و شه صاحب قران 

86. تدبیر موش با چغز كه میان ما وسیلتی باید که بوقت حاجت بر  تو نمیتوانم آمدن و سخن گفتن
86.1 این سخن پایان ندارد، گفت موش	چغز را روزی كه: ای مصباح  هوش 
86.2 وقتها خواهم كه گویم با تو راز	تو درون آب داری  ترك تاز
86.3 بر لب جو، من تو را نعره زنان	نشنوی در آب از عاشق فغان 
86.4 من بدین وقت معین، ای دلیر	می نگردم از ملاقات تو سیر
86.5 پنج وقت آمد نماز، ای رهنمون	عاشقان را فی صلاة  دائمون 
86.6 نی به پنج آرام گیرد آن خمار	كاندر این سرهاست نی پانصد هزار
86.7 نیست  "زرغبا"  طریق  عاشقان	سخت مستسقیست جان  صادقان 
86.8 نیست "زر غبا" طریق ماهیان	زانكه بی دریا ندارند  انس  جان 
86.9 آب این دریا، كه هایل بقعه ایست	با خمار  ماهیان  خود جرعه ایست 
86.10 یك دم  هجران بر  عاشق  چو سال	وصل سالی متصل، پیشش خیال 
86.11 عشق مستسقیست، مستسقی طلب	در پی هم، این و آن، چون روز و شب 
86.12 روز بر شب عاشق است و مضطر است	چون ببینی شب، بر آن عاشق تر است 
86.13 نیستشان از جست و جو یك لحظه ایست	از پی این یكی زمانشان ایست نیست 
86.14 این گرفته پای آن، آن گوش  این	این بر آن مدهوش و، آن بی هوش  این 
86.15 در دل معشوق جمله عاشق است	در دل عذرا همیشه وامق است 
86.16 در دل  عاشق  بجز معشوق نیست	در میانشان فارق و مفروق نیست 
86.17 بر یكی اشتر بود این دو درا	پس چه "زر غبا" بگنجد این دو را ؟
86.18 هیچ كس با خویش "زر غبا" نمود ؟	هیچ كس با خود به نوبت یار بود ؟
86.19 آن یكیی نه، كه عقلش فهم كرد	فهم  این موقوف شد بر مرگ مرد
86.20 * جز مگر مردی که پیش از مرگ مرد	رخت هستی را به سوی یار برد
86.21 ور به عقل ادراك این ممكن بدی	قهر  نفس از بهر چه واجب شدی ؟
86.22 با چنان رحمت كه دارد شاه هش	بی ضرورت، چون بگوید: نفس  كش ؟ 

87. مبالغه كردن موش در لابه و زاری و وصلت جستن از چغز آبی
87.1 گفت: ای یار عزیز مهر كار	من ندارم بی رخت  یك دم قرار
87.2 روز، نور و مكسب و تابم توئی	شب، قرار و سلوت و خوابم توئی 
87.3 از مروّت باشد ار شادم كنی	وقت و بی وقت از كرم یادم كنی 
87.4 در شبانروزی وظیفۀ چاشتگاه	راتبه كردی وصال، ای نیك خواه 
87.5 * من بدین یکبار قانع نیستم	در هوایت طرفه انسانیستم
87.6 پانصد استسقاستم اندر جگر	با هر استسقا قرین  جوع البقر
87.7 بی نیازی از غم  من، ای امیر	ده زكات جاه و، بنگر در فقیر
87.8 این فقیر  بی ادب نا در خور است	لیك لطف عام تو زآن برتر است 
87.9 می نجوید لطف عام تو سند	آفتابی  بر حدثها میزند
87.10 نور او را، زآن، زیانی نا بده	و آن حدث  از خشكئی هیزم شده 
87.11 تا حدث در  گلخنی شد، نور یافت	بر در و دیوار حمامی بتافت 
87.12 بود آلایش، شد آرایش كنون	چون بر او برخواند خورشید آن فسون 
87.13 شمس هم معدۀ زمین را گرم كرد	تا زمین  باقی حدثها را بخورد
87.14 جزو خاكی گشت و رست از وی نبات	هكذا یمحو الاله السیئات 
87.15 * جزو خاکی گشت، شد او پر ز نور	هکذا یغفر لمن یعطی الغفور
87.16 * جزو خاکی گشت از وی بار شاد	هکذا یسر هم اله للعباد
87.17 با حدث كان بدترین است این  كند	كش نبات و نرگس و نسرین  كند
87.18 تا به نسرین  مناسك در وفا	حق چه بخشد در جزا و در عطا ؟
87.19 چون خبیثان را چنین خلعت دهد	طیبین را تا چه سان دولت دهد ؟
87.20 آن دهد حقشان، كه لا عین رأت	كان نگنجد در زبان و در لغت 
87.21 ما كه ایم؟ این را بیان کن، یار من	روز  من روشن كن از  خلق حسن 
87.22 منگر اندر زشتی و مكروهیم	كه ز پر زهری چو مار كوهیم 
87.23 ای كه من زشت و، خصالم جمله زشت	چون شوم  گل، چون مرا او خار كشت؟ 
87.24 نو بهارا، حسن  گل ده خار را	زینت طاوس ده  این مار را
87.25 در كمال زشتی ام  من منتهی	لطف تو در فضل و در فن منتهی 
87.26 حاجت این منتهی، ز آن منتهی	تو بر آر، ای حسرت سرو سهی 
87.27 چون بمیرم، فضل  تو خواهد گریست	از كرم، گر چه ز حاجت او بریست 
87.28 بر سر گورم بسی خواهی نشست	خواهد از چشم  لطیفت اشك جست 
87.29 نوحه خواهی كرد بر محرومیم	چشم خواهی بست از مظلومیم 
87.30 اندكی ز آن لطفها اكنون بكن	حلقه ای در گوش  من  كن زین سخن 
87.31 آنچه خواهی گفت تو با خاك من	بر فشان بر مدرك غمناك من 

88. لابه كردن موش مر چغز را كه بهانه میندیش و در امر من تأخیر مینداز که " وفی التاخیر آفات" و تمثیل
88.1 صوفئی را گفت خواجۀ سیم پاش	ای قدمهای تو را  جانم فراش 
88.2 یك درم خواهی تو امروز؟ ای شهم	یا كه فردا چاشتگاهی  سه درم 
88.3 گفت: ده نیمی درم، راضی ترم	كه دهی امروز و، فردا صد درم 
88.4 سیلی نقد، از عطای نسیه  به	نك قفا پیشت كشیدم، نقد ده 
88.5 خاصه آن سیلی كه از دست تو است	كه قفا، هم سیلیش مست تو است 
88.6 هین بیا، ای شادی جان و جهان	خوش غنیمت دار نقد این زمان 
88.7 در مدزد آن روی ماه از شب روان	سر مكش زین جوی، ای آب روان 
88.8 تا لب جو خندد از آب معین	وز لب جو سر بر آرد یاسمین 
88.9 چون ببینی بر لب جو سبزه مست	پس بدان، از دور، كآنجا آب هست 
88.10 گفت: سیماهم وجوهٌ  كردگار	كه بود غماز  باران  سبزه زار
88.11 گر ببارد شب، نبیند هیچ كس	كه بود در خواب  هر نفس و نفس 
88.12 تازگی هر  گلستان  جمیل	هست بر باران پنهانی دلیل 

89. رجوع به حکایت چغز و موش
89.1 ای اخی، من خاكیم، تو آبئی	لیك شاه رحمت و وهابئی 
89.2 آن چنان  كن از عطا و از قسم	كه  گه و بیگه به خدمت میرسم 
89.3 بر لب جو، من به جان میخوانمت	می نبینم از اجابت  مرحمت 
89.4 آمدن در آب  بر من بسته شد	زانكه تركیبم ز خاكی رسته شد
89.5 یا رسولی، یا نشانی  كن مدد	تا تو را از بانگ من آگه كند
89.6 بحث كردند اندر این كار آن دو یار	آخر آن بحث  این آمد قرار
89.7 كه به دست آرند یك رشتۀ دراز	تا ز جذب رشته، گردد كشف  راز
89.8 یك سری بر پای این بندۀ دو تو	بسته باشد، دیگری بر پای تو
89.9 تا به هم آئیم زین فن ما دو تن	اندر آمیزیم، چون جان با بدن 
89.10 هست تن چون ریسمان بر پای جان	میكشاند بر زمینش  ز آسمان 
89.11 چغز جان در آب خواب بی هشی	رسته از موش  تن آید در خوشی 
89.12 موش  تن ز آن ریسمان بازش  كشد	چند تلخی زین كشش جان میچشد
89.13 گر نبودی جذب موش گنده مغز	عیشها كردی درون  آب   چغز
89.14 باقیش، چون روز برخیزی ز خواب	بشنوی از نوربخش  آفتاب 
89.15 یك سر رشته گره بر پای من	ز آن سر دیگر تو بر پا  عقده زن 
89.16 تا توانم من در این خشكی كشید	مر تو را، نك شد سر رشته پدید
89.17 تلخ آمد بر دل  چغز این حدیث	كه مرا در عقده آرد این خبیث 
89.18 هر كراهت در دل  مرد بهی	چون در آید، ز آفتی نبود تهی 
89.19 وحی حق دان آن فراست را، نه وهم	نور  دل، از لوح   كل كردست فهم 
89.20 امتناع پیل از سیران  بیت	با  جد آن پیلبان و، بانگ هیت 
89.21 جانب كعبه نرفتی پای پیل	با همه لت، نی كثیر و نی قلیل 
89.22 گفتئی که خشك شد پاهای او	یا بمرد آن جان  هول افزای او
89.23 * پیل را حق  جان آگه میکند	وان خسان را گول و گمره میکند
89.24 چونكه كردندی سرش سوی یمن	پیل  نر صد اسبه گشتی گام زن 
89.25 حسّ  پیل از زخم غیب آگاه بود	چون بود حس  ولیّ با ورود ؟
89.26 نی كه یعقوب نبیّ پاك خو	بهر یوسف با همه اخوان  او
89.27 از پدر چون خواستند آن دادران	تا برندش سوی صحرا یك زمان 
89.28 جمله گفتندش: میندیش از ضرر	یك دو روزش مهلتی ده، ای پدر
89.29 * تو چرا ما را نمیداری امین ؟	یوسف خود بسپری با حافظین 
89.30 تا به هم در مرجها بازی كنیم	ما در این دعوت امین و محسنیم 
89.31 گفت: این دانم، كه نقلش از برم	میفروزد در دلم درد و سقم 
89.32 این دلم هرگز نمیگوید دروغ	كه ز نور عرش دارد دل فروغ 
89.33 آن دلیل قاطعی بد بر فساد	و ز قضا آن را نكرد او اعتداد
89.34 در گذشت از وی نشانی آن چنان	كه قضا در فلسفه بود آن زمان 
89.35 این عجب نبود كه كور افتد به چاه	بو العجب، افتادن بینای راه 
89.36 کاین قضا را گونه گون تصریفهاست	چشم بندش یفعل الله ما یشاست 
89.37 هم بداند، هم نداند، دل فنش	موم گردد بهر آن مهر آهنش 
89.38 گوئیا دل گویدی كه: میل او	چون در این شد، هر چه خواهد، باش گو
89.39 خویش را هم زین مغفل میكند	در عقالش جان معقل میكند
89.40 گر شود مات اندر این آن بوالعلا	آن نباشد مات، باشد ابتلا
89.41 یك بلا، از صد بلایش وا خرد	یك هبوطش، بر معارجها برد
89.42 خام شوخی كه رهانیدش مدام	از خمار صد هزاران زشت خام 
89.43 عاقبت او پخته و استاد شد	جست از  رقّ  جهان، و آزاد شد
89.44 از شراب لایزالی گشت مست	شد ممیز، وز خلایق  باز رست 
89.45 ز اعتقاد سست پر تقلیدشان	واز خیال  دیدۀ بی دیدشان 
89.46 ای عجب! چه فن زند ادراكشان	پیش  جزر و مدّ بحر بی نشان ؟
89.47 ز آن بیابان این عمارتها رسید	ملك و شاهیّ و وزارتها رسید
89.48 ز آن بیابان عدم  مستان  شوق	میرسند اندر شهادت، جوق جوق 
89.49 كاروان در كاروان  زین بادیه	می رسد در هر مسا و غادیه 
89.50 آید و گیرد وثاق  ما گرو	كه رسیدم، نوبت ما شد، تو رو
89.51 چون پسر چشم خرد را بر گشاد	زود بابا رخت برگردون نهاد
89.52 جادۀ شاه است این، زین سو روان	وآن  از آن سو صادران و  واردان 
89.53 نیك بنگر، ما نشسته میرویم	می نبینی، قاصد جای نویم 
89.54 بهر مالی  می نگیری راس  مال	بلكه از بهر غرضها در مآل 
89.55 پس مسافر آن بود، ای ره پرست	كه مسیر و  روش در مستقبل است 
89.56 همچنان كز پردۀ دل  بی كلال	دم به دم در میرسد خیل خیال 
89.57 گرنه تصویرات از یك مغرسند	چون پیاپی جانب دل میرسند
89.58 جوق جوق  اسپاه تصویرات ما	سوی چشمۀ دل شتابان از ظما
89.59 جرهّ ها پر میكنند و میروند	دائما  پیدا و پنهان میشوند
89.60 فكرها را اختران  چرخ دان	دایر  اندر چرخ  دیگر آسمان 
89.61 سعد دیدی، شكر  كن، ایثار  كن	نحس دیدی، صدقه  واستغفار كن 
89.62 ما كه ایم این را؟ بیا ای شاه من	طالعم مقبل  كن و چرخی بزن 
89.63 روح را تابان  كن از انوار  ماه	زآنكه  زآسیب ذنب  جان شد سیاه 
89.64 از خیال و وهم و ظن  بازش رهان	از چه و جور  رسن  بازش رهان 
89.65 تا ز دلداری خوب تو  دلی	پر بر آرد، بر پرد  ز آب و گلی 
89.66 * ای عزیز مصر، جانم دست گیر	عذر این زندانی خود در پذیر
89.67 ای عزیز مصر و، در پیمان درست	یوسف مظلوم  در زندان توست 
89.68 در خلاص او یكی خوابی ببین	زود، كان الله یحبّ المحسنین 
89.69 هفت گاو لاغر پر از گزند	هفت گاو فربهش را میخورند
89.70 هفت خوشۀ زشت خشك ناپسند	سنبلات تازه اش را میچرند
89.71 قحط از مصرت برآمد، ای عزیز	هین مباش، ای شاه، این را مستجیز
89.72 یوسفم در حبس  تو، ای شه نشان	هین ز دستان  زنانم وارهان 
89.73 از سوی عرشی كه بودم مربط او	شهوت مادر فکندم، كه اهبطوا
89.74 پس فتادم زآن كمال  مستتم	از فن  زالی  به زندان رحم 
89.75 روح را از عرش آرد در حطیم	لاجرم كید زنان باشد عظیم 
89.76 اول و آخر هبوط من  ز  زن	چونكه بودم روح و، چون هستم بدن 
89.77 بشنو این زاری یوسف در عثار	یا بر آن یعقوب بیدل  رحم آر
89.78 ناله از اخوان كنم، یا از زنان ؟	كه فکندندم چو آدم از جنان 
89.79 زآن مثال برگ دی پژمرده ام	كز بهشت وصل  گندم خورده ام 
89.80 چون بدیدم لطف و اكرام تو را	و آن سلام و، سلم و، پیغام تو را
89.81 من سپند چشم  بد كردم پدید	در سپندم نیز چشم بد رسید
89.82 دافع هر چشم بد  از پیش و پس	چشمهای پر خمار توست و بس 
89.83 چشم بد را چشم نیكویت، شها	مات و مستأصل كند "نعم الدوا"
89.84 بل ز چشمت كیمیاها میرسد	چشم بد را، چشم  نیكو میكند
89.85 چشم شه بر چشم  باز  دل زده ست	چشم  بازش سخت با همت شده ست 
89.86 تا ز بس همت كه یابید از نظر	می نگیرد باز  شه  جز شیر نر
89.87 شیر چه ؟  كآن شاهباز معنوی	هم شكار توست و، هم صیدش توئی
89.88 شد صفیر باز  جان در مرج  دین	نعره های "لا أحبّ الآفلین" 
89.89 باز  دل را، كز پی تو میپرید	از عطای بی حدت  چشمی رسید
89.90 یافت بینی بوی و، گوش از تو سماع	هر حسی را قسمتی آمد مشاع 
89.91 هر حسی را چون دهی ره سوی غیب	نبود آن حس را فتور و مرگ و شیب 
89.92 مالك الملكی، به حس چیزی دهی	تا كه بر حسها  كند  آن حس  شهی 
89.93 * جهد کن تا حسّ تو بالا رود	تا که کار حس  از آن بالا شود

90. حكایت سلطان محمود غزنوی و رفاقت او شب با دزدان و بر احوال ایشان مطلع شدن
90.1 یک شبی میگشت شه محمود، فرد	با گروهی قوم دزدان باز خورد
90.2 پس بگفتندش: كئی ای بو الوفا ؟	گفت شه: من هم یكی ام از شما
90.3 آن یكی گفت: ای گروه مكر كیش	هین بگوئید از فن و فرهنگ خویش 
90.4 تا بگوید با حریفان در سمر	كاو چه دارد در جبلت از هنر
90.5 آن یكی گفت: ای گروه فن فروش	هست خاصیت مرا اندر دو گوش 
90.6 كه بدانم  سگ چه میگوید به بانگ	قوم گفتندش: ز دیناری، دو دانگ 
90.7 آن دگر گفت: ای گروه  زر پرست	جمله خاصیّت مرا  چشم اندر است 
90.8 هر كه را شب بینم اندر قیروان	روز بشناسم مر او را، بی گمان 
90.9 گفت یك: خاصیتم در بازو است	كه زنم من نقبها با زور  دست 
90.10 گفت یك: خاصیتم در بینی است	كار من در خاكها  بو بینی است 
90.11 سرّ الناس  معادن داد دست	كه رسول آن را پی چه گفته است 
90.12 من ز خاك تن بدانم، كاندر آن	چند نقد است و، چه دارد او ز كان 
90.13 در یكی كان زرّ  بی اندازه درج	و آن دگر دخلش بود كمتر ز خرج 
90.14 همچو مجنون  بو كنم هر خاك را	خاك لیلی را بیابم بی خطا
90.15 بو  كنم، دانم ز هر پیراهنی	گر بود یوسف، و گر آهرمنی 
90.16 همچو احمد، كه برد بو از یمن	ز آن نصیبی یافت این بینی من 
90.17 كه كدامین خاك همسایۀ زر است	یا كدامین خاك  صفر و ابتر است 
90.18 گفت یك: نك خاصیت در پنجه ام	كه كمندی افكنم  طول علم 
90.19 * قصر اگر چه چند باشد بس بلند	کنگرش در سخت گردانم کمند
90.20 * همچو احمد، که کمند انداخت سخت	که کمندش برد سوی تخت و بخت
90.21 همچو احمد كه كمند انداخت جانش	تا كمندش برد سوی آسمانش 
90.22 گفت حقش: کای كمند انداز بیت	آن ز من دان، "ما رمیت إذْ رمیت" 
90.23 پس بپرسیدند از شه: كای سند	مر تو را خاصیت اندر چه بود ؟
90.24 گفت: در ریشم بود خاصیتم	كه رهانم مجرمان را از نقم 
90.25 مجرمان را چون به جلادان دهند	چون بجنبد ریش من، ایشان رهند
90.26 چون بجنبانم به رحمت ریش را	طی كنند آن قتل و آن تشویش را
90.27 قوم گفتندش كه: قطب ما توئی	چون خلاص  روز محنتما توئی 
90.28 بعد از آن  جمله بهم بیرون شدند	سوی قصر آن شه میمون شدند
90.29 چون سگی بانگی بزد از دست راست	گفت: میگوید كه سلطان با شماست 
90.30 خاك بو كرد آن دگر از ریوه ای	گفت: کاین هست از وثاق بیوه ای 
90.31 پس كمند انداخت استاد كمند	تا شدند آن سوی دیوار بلند
90.32 جای دیگر خاك را چون بوی كرد	گفت: خاك مخزن شاهیست فرد
90.33 نقب زن  زد نقب و در مخزن رسید	هر یكی از مخزن اسبابی كشید
90.34 بس زر و  زربفت و  گوهرهای زفت	قوم بردند و نهان كردند تفت 
90.35 شه معین دید منزلگاهشان	حلیه و، نام و، پناه و، راهشان 
90.36 خویش را دزدید از ایشان، باز گشت	روز در دیوان بگفت آن سر گذشت 
90.37 پس روان گشتند سرهنگان مست	تا كه هر سرهنگ دزدی را ببست 
90.38 دست بسته سوی دیوان آمدند	وز نهیب جان  خود لرزان شدند
90.39 چون كه  استادند پیش تخت شاه	یار شبشان بود آن شاه چو ماه 
90.40 آنكه شب بر هر که چشم انداختی	روز دیدی، بی شكش بشناختی 
90.41 شاه را بر تخت دید و گفت: این	بود با ما دوش، شب گرد و قرین 
90.42 آنكه چندین خاصیت در ریش اوست	این گرفت ما هم از تفتیش اوست 
90.43 عارف شه بود چشمش، لاجرم	بر گشاد از معرفت لب با حشم 
90.44 گفت: و هو معكمْ ، این شاه بود	فعل ما میدید و سرمان می شنود
90.45 چشم  من ره برد شب شه را شناخت	جمله شب با روی ماهش عشق باخت 
90.46 امّت خود را بخواهم من از او	كاو نگرداند ز عارف هیچ  رو
90.47 چشم عارف دان امان هر دو كون	كه بدو یابید هر بهرام عون 
90.48 ز آن محمد شافع هر داغ بود	كه ز جز حق، چشم او  ما زاغ بود
90.49 در شب دنیا كه محجوب است شید	ناظر حق بود و، زو بودش امید
90.50 از " أ لمْ نشْرحْ " دو چشمش سرمه یافت	دید آنچه جبرئیل آن بر نتافت 
90.51 مر یتیمی را كه حق سرمه كشد	گردد او درّ  یتیم  با رشد
90.52 نور او بر درّها غالب شود	آنچنان مطلوب را طالب شود
90.53 در نظر بودش مقامات العباد	لاجرم نامش خدا  "شاهد"  نهاد
90.54 آلت شاهد  زبان و چشم  تیز	كه ز شب خیزش ندارد سر گریز
90.55 گر هزاران مدّعی سر بر زند	گوش، قاضی جانب شاهد كند
90.56 قاضیان را در حكومت این فن است	شاهد ایشان را دو چشم  روشن است 
90.57 گفت: شاهد، ز آن به جای دیده است	كاو به دیدۀ بیغرض سرّ دیده است 
90.58 مدعی دیده ست، اما با غرض	پرده باشد دیدۀ دل را  غرض 
90.59 حق همی خواهد كه تو زاهد شوی	تا غرض بگذاری و  شاهد شوی 
90.60 * حق همی گوید: غرض را ترک کن	تا قبول افتد تو را با ما سخن
90.61 كاین غرضها پردۀ دیده بود	بر نظر، چون پرده پیچیده بود
90.62 پس نبیند جمله را با طمّ و  رم	حبكّ الاشیاء  یعمی و یصم 
90.63 در دلش خورشید چون نوری نشاند	پیشش اختر را مقادیری نماند
90.64 پس بدید او بی حجاب اسرار را	سیر روح  مومن و كفار را
90.65 در زمین  حق را و، در چرخ سمی	نیست پنهان تر ز روح  آدمی 
90.66 * باز کرد از حق دو چشم خویشتن	آنکه صاحب رفعت آمد در سنن
90.67 باز كرد از رطب و یابس حق نورد	روح را "منْ أمْر ربّی" مهر كرد
90.68 پس چو دید آن روح را چشم عزیز	پس بر او پنهان نماند هیچ چیز
90.69 شاهد مطلق بود در هر نزاع	بشكند گفتش خمار هر صداع 
90.70 نام حق عدل است و شاهد آن  اوست	شاهد عدل است زین رو چشم  دوست 
90.71 منظر حق  دل بود در دو سرا	كه نظر بر شاهد آید شاه را
90.72 عشق  حق و سرّ شاهد  بازی اش	بود مایۀ جمله پرده سازی اش 
90.73 پس از آن لولاك گفت اندر لقا	در شب معراج،  شاهدباز  ما
90.74 این قضا بر نیك و بد حاكم بود	بر قضا شاهد نه حاكم می شود ؟
90.75 شد اسیر آن قضا، میر  قضا	شاد باش ای چشم تیز  مرتضی 
90.76 عارف از معروف پس درخواست كرد	كای رقیب ما تو اندر گرم و سرد
90.77 ای مشیر ما تو اندر خیر و شر	از اشارتهات دلمان بی خبر
90.78 ای "یرانا لا نراه" روز و شب	چشم بند ما شده دید سبب 
90.79 چشم  من از چشمها بگزیده شد	تا كه در شب آفتابم دیده شد
90.80 لطف معروف تو بود آن،ای بهی	پس، كمال البر  فی اتمامه 
90.81 رب اتمم نورنا بالساهرة	و انجنا من مفضحات القاهره 
90.82 یار شب را   روز  مهجوری مده	جان  قربت دیده را، دوری مده 
90.83 بعد تو مرگ است با درد و نكال	خاصه بعدی كان بود  بعد الوصال 
90.84 آن كه دیدستت، مكن نادیده اش	آب زن بر سبزۀ بالیده اش 
90.85 من نكردم لاابالی در طریق	تو مكن هم لاابالی، ای شفیق 
90.86 هین مران از روی خود او را بعید	آنكه او یك بار روی تو بدید
90.87 دید روی جز تو شد  غل  گلو	كل شی ء ما سوی الله  باطل 
90.88 باطلند و، می نمایندم رشد	زانكه باطل، باطلان را می كشد
90.89 ذرّه ذرّه، كاندر این ارض و سماست	جنس  خود را، همچو کاه و كهرباست 
90.90 معده  نان را می كشد تا مستقر	میكشد مر آب را  تف جگر
90.91 چشم، جذاب بتان زین كویهاست	مغز، جویان از گلستان بویهاست
90.92 زانكه حسّ چشم آمد رنگ كش	مغز و بینی می كشد بوهای خوش 
90.93 زین كششها، ای خدای راز دان	تو  به جذب لطف خودمان ده امان 
90.94 غالبی بر جاذبان، ای مشتری	شاید  ار درماندگان را واخری 
90.95 رو به شاه آورد، چون تشنه  به ابر	آنكه بود اندر شب قدر او چو بدر
90.96 چون لسان و جان  او بود آن  او	آن  او با او بود گستاخ گو
90.97 گفت: ما گشتیم چون جان بند طین	آفتاب جان توئی در روز  دین 
90.98 وقت آن شد، ای شه مكتوم سیر	كز كرم ریشی بجنبانی به خیر
90.99 هر یكی خاصیت خود را نمود	آن هنرها جمله بد بختی فزود
90.100 آن هنرها  گردن  ما را ببست	ز آن مناصب  سر نگون ساریم و پست 
90.101 آن هنر "فی جیدنا حبل مسد"	روز  مردن نیست زین فن ها مدد
90.102 جز همان خاصیت آن خوش حواس	كه به شب بد چشم  او سلطان شناس 
90.103 آن هنرها  جمله غول  راه بود	غیر چشمی كاو ز شاه آگاه بود
90.104 شاه را شرم آمد از وی روز بار	كه به شب  بر روی شه  بودش نظار
90.105 و آن سگ آگاه از شاه  وداد	خود سگ كهفش  لقب باید نهاد
90.106 خاصیت در گوش هم نیكو بود	كاو به بانگ سگ ز شیر آگه شود
90.107 سگ چو بیدار است شب  چون پاسبان	بی خبر نبود ز شبخیز  شهان 
90.108 هین ز بد نامان نباید ننگ داشت	هوش بر اسرارشان باید گماشت
90.109 هر كه او یك بار خود بد نام شد	خود نباید نام جست و خام شد
90.110 ای بسا زر  كه سیه تابش كنند	تا شود ایمن ز تاراج و گزند
90.111 * هر کسی چون پی برد در سرّ ما	باز کن دو چشم و سوی ما بیا

91. قصه چریدن گاو بحری در نور گوهر شب چراغ و ریختن تاجر خاک بر سر گوهر تابنده و گریختن بر درخت
91.1 گاو  آبی، گوهر از بحر آورد	بنهد اندر مرج و  گردش میچرد
91.2 در شعاع نور گوهر، گاو  آب	میچرد از سنبل و سوسن شتاب 
91.3 ز آن فکنده گاو آبی عنبر است	كه غذایش نرگس و نیلوفر است 
91.4 هر كه باشد قوت او نور جلال	چون نزاید از لبش سحر حلال ؟
91.5 هر كه چون زنبور وحی استش نفل	چون نباشد خانۀ او پر عسل ؟ 
91.6 میچرد در نور گوهر آن بقر	ناگهان گردد ز گوهر دورتر
91.7 تاجری بر درّ نهد لجم  سیاه	تا شود تاریك  مرج و سبزه گاه 
91.8 پس گریزد مرد تاجر بر درخت	گاو  جویان مرد را با شاخ  سخت 
91.9 چند بار آن گاو تازد گرد مرج	تا  كند آن خصم را در شاخ درج 
91.10 چون از او نومید گردد گاو  نر	آید آنجا كه نهاده بد گهر
91.11 لجم بیند فوق  درّ شاهوار	پس ز طین بگریزد او ابلیس وار
91.12 كآن بلیس  از متن طین كور و كر است	گاو كی داند كه در گل گوهر است ؟
91.13 اهْبطوا افكند جان را در حضیض	از نمازش كرد محروم آن محیض 
91.14 ای رفیقان زینهار از این مقال	اتقوا ان الهوی حیض الرجال 
91.15 اهْبطوا افكند جان را در بدن	تا به گل پنهان بود درّ عدن 
91.16 تاجرش داند، ولیكن  گاو  نی	اهل  دل دانند و  هر گل كاو  نی 
91.17 هر گلی كاندر دل او گوهریست	گوهرش غماز طین دیگریست 
91.18 و آن گلی  كز رشّ  حق نوری نیافت	صحبت گلهای پر در بر نتافت 

92. رجوع به قصۀ موش و چغز و ربودن زاغ موش و چغز را
92.1 این سخن پایان ندارد، موش  ما	هست بر لبهای جو بر گوش  ما
92.2 آن سرشتۀ عشق  رشته می كشد	بر امید وصل  چغز  با رشد
92.3 می تند بر رشتۀ دل  دم به دم	كه  سر رشته به دست آورده ام 
92.4 همچو تاری شد دل و جان در شهود	تا سر رشته به من روئی نمود
92.5 چون  غراب البین آمد ناگهان	در شكار موش و بردش ز آن مكان 
92.6 چون بر آمد بر هوا موش از غراب	منسحب شد چغز نیز از قعر آب 
92.7 موش در منقار  زاغ و، چغز هم	در هوا آویخته، پا در رتم 
92.8 خلق می گفتند: زاغ از مكر و كید	چغز آبی را چگونه كرد صید ؟
92.9 چون شد اندر آب و چونش در ربود ؟	چغز  آبی  كی شكار زاغ بود ؟
92.10 چغز میگفت: این سزای آن كسی	كاو چو بی آبان شود جفت خسی 
92.11 ای فغان از یار ناجنس، ای فغان	همنشین  نیك جوئید، ای مهان 
92.12 عقل را افغان ز نفس  پر عیوب	همچو بینیّ  بدی  بر روی خوب 
92.13 عقل میگفتش كه: جنسیت یقین	از ره معنیست، نی از ماء  و طین 
92.14 هین مشو صورت پرست و  این مگو	سرّ  جنسیت  به صورت در مجو
92.15 صورت آمد چون جماد و چون حجر	نیست جامد را ز جنسیت خبر
92.16 جان چو مور و، تن چو دانۀ گندمی	می كشاند سو به سویش هر دمی 
92.17 مور داند كآن حبوب مرتهن	مستحیل و جنس من خواهد شدن 
92.18 آن یكی موری گرفت از راه جو	مور دیگر گندمی بگرفت و دو
92.19 جو سوی گندم نمی تازد، ولی	مور سوی مور می آید، بلی 
92.20 رفتن جو سوی گندم  تابع است	مور را بین كاو به جنسش راجع است 
92.21 تو مگو: گندم چرا شد سوی جو ؟	چشم را بر خصم نه، نی بر گرو
92.22 مور اسود بر سر لبد سیاه	مور پنهان، دانه پیدا پیش  راه 
92.23 عقل گوید چشم را: نیكو نگر	دانه هرگز كی رود بی دانه بر
92.24 زین سبب آمد سوی اصحاب كلب	هست صورتها حبوب و، مور قلب 
92.25 ز آن شود عیسی سوی پاكان  چرخ	بد قفسها مختلف، یك جنس فرخ 
92.26 این قفس پیدا و آن فرخش نهان	بی قفس كش، كی قفس باشد روان ؟
92.27 ای خنك چشمی كه عقل استش امیر	عاقبت بین باشد و حبر و قریر
92.28 فرق  زشت و نغز  از عقل آورید	نی ز چشمی كه سیه گفت و سپید
92.29 چشم غره شد به خضراء دمن	عقل گوید: بر محكّ  ماش زن 
92.30 آفت مرغ است چشم  كام بین	مخلص مرغ است عقل  دام بین 
92.31 دام  دیگر بد كه عقلش درنیافت	وحی غایب بین بدین سو  ز آن شتافت 
92.32 جنس و ناجنس از خرد دانی شناخت	سوی صورتها نشاید زود تاخت 
92.33 نیست جنسیت به صورت لی و لك	عیسی آمد در بشر جنس  ملك 
92.34 بر كشیدش فوق این نیلی حصار	مرغ  گردونی چو چغزش زاغ وار

93. بردن پریان عبدالغوث را مدتی در میان خود و بعد از آن به شهر آمدن پیش فرزندان و باز پیش پریان رفتن به حکم جنسیت معنی و همدلی او با ایشان
93.1 بود عبد الغوث  هم جنس پری	چون پری، نه سال در پنهان پری 
93.2 * مدتی بگذشت و زو نامد خبر	زو طمع ببرید هم زن هم پسر
93.3 شد زنش را نسل از شوی دگر	و آن یتیمانش ز مرگش در سمر
93.4 كه مر او را گرگ زد  یا ره زنی	یا فتاد اندر چهی، یا مكمنی 
93.5 جمله فرزندانش در  اشغال مست	خود نگفتندی كه بابایی بدست 
93.6 بعد  نه سال آمد، آن هم عاریه	گشت پیدا، باز شد متواریه 
93.7 * یک مهی فرزند و زن را دید و باز	گشت پنهان، کس ندیدش باز  راز
93.8 یك مهی مهمان  فرزندان خویش	بود و  ز آن پس كس ندیدش رنگ بیش 
93.9 برد هم جنسیّ پریانش چنان	كه رباید روح را  زخم  سنان 
93.10 چون بهشتی  جنس  جنت آمدست	هم ز جنسیت شود  یزدان پرست 
93.11 نی نبی فرمود جود و محمده؟	شاخ  جنت دان  به دنیا آمده 
93.12 مهرها را جمله جنس مهر خوان	قهرها را جمله جنس قهر دان 
93.13 لا  ابالی، لا  ابالی آورد	زانكه همجنسند ایشان در خرد
93.14 بود جنسیت در ادریس از نجوم	هشت سال او با  زحل بد در قدوم 
93.15 در مشارق، در مغارب  یار او	هم حدیث و محرم  آثار او
93.16 بعد غیبت  چونكه آورد او قدوم	در زمین میگفت او درس  نجوم 
93.17 پیش او استارگان خوش صف زده	اختران در درس او حاضر شده 
93.18 آنچنان كه خلق آواز  نجوم	می شنیدند از خصوص و از عموم 
93.19 جذب جنسیت كشیده تا زمین	اختران را پیش او كرده مبین 
93.20 هر یكی نام خود و احوال خود	باز گفته پیش او شرح  رصد
93.21 چیست جنسیت؟ یكی نوع  نظر	كه بدان یابند ره در همدگر
93.22 آن نظر كه كرد حق در وی نهان	چون نهد در تو، تو گردی جنس  آن 
93.23 هر طرف چه می كشد تن را ؟ نظر	بی خبر را كه كشاند؟ با خبر
93.24 حق چو اندر مرد خوی زن نهد	او مخنث گردد و کون میدهد
93.25 چون نهد در زن خدا خوی نری	طالب زن گردد آن زن  سعتری 
93.26 چون نهد در تو صفات جبرئیل	همچو فرخی در هوا جوئی سبیل 
93.27 منتظر، بنهاده دیده  در هوا	از زمین بیگانه، عاشق بر سما
93.28 چون نهد در تو صفتهای خری	صد پرت گر هست  در آخور پری 
93.29 از پی صورت نیامد موش   خوار	از خبیثی شد زبون موش  خوار
93.30 طعمه جوی و خائن و ظلمت پرست	از پنیر و جوز  واز دوشاب مست 
93.31 باز  اشهب را چو باشد خوی موش	ننگ موشان باشد و عار وحوش 
93.32 خوی آن هاروت و ماروت، ای پسر	چون بگشت و دادشان خوی بشر
93.33 در فتادند از لنحْن الصافون	در چه بابل ببسته سر نگون 
93.34 لوح  محفوظ از نظرشان دور شد	لوح  ایشان  ساحر و مسحور شد
93.35 سر همان و، پر همان، هیكل همان	موسئی بر عرش و فرعونی مهان 
93.36 در پی خو باش و، با خوش خو نشین	خو پذیری گل و روغن ببین 
93.37 خاك گور از مرده هم یابد شرف	تا نهد بر گور او دل روی و كف 
93.38 خاك  از همسایگی  جسم  پاك	چون مشرف آمد و اقبال ناك 
93.39 پس تو هم "الجار  ثم الدّار" گو	گر دلی داری  برو  دلدار جو
93.40 خاك تو هم سیرت جان میشود	سرمۀ چشم  عزیزان میشود
93.41 ای بسا  در گور خفته  خاك وار	به ز صد زنده به نفع و ابتشار
93.42 سایه بوده او و، خاكش سایه مند	صد هزاران زنده در سایۀ وی اند

94. داستان مرد وظیفه دار از محتسب تبریز که وامها كرده بود بر امید وظیفه و بیخبر بود از وفات او، و از هیچکس واخ گزارده نمی شد الا از محتسب متوفی گزارده شد. بیت
لیس من مات فاستراح بمیت --- انما المیت میت الاحیاء
94.1 آن یكی درویش، ز اطراف دیار	جانب تبریز آمد  وام دار
94.2 نه هزارش وام بد از زر مگر	بود در تبریز  بدر الدین عمر
94.3 محتسب بود او یکی بحر آمده	هر سر مویش یكی حاتم كده 
94.4 حاتم ار بودی  گدای او شدی	سر نهادی، خاك پای او شدی 
94.5 گر بدادی تشنه را بحری زلال	در كرم شرمنده بودی ز آن نوال 
94.6 ور بكردی ذرّه ای را مشرقی	بودی آن در همتش نالایقی 
94.7 بر امید او  بیامد آن غریب	كاو غریبان را بدی خویش و نسیب 
94.8 با درش بود آن غریب آموخته	وام  بی حد  از عطایش توخته 
94.9 هم به پشتی آن كریم  او وام كرد	كه به بخششهاش واثق بود  مرد
94.10 لا  ابالی گشته بود و وام جو	بر امید قلزم  اكرام  او
94.11 وام داران رو ترش، او شاد كام	همچو  گل خندان از آن روض الكرام 
94.12 گرم شد پشتش ز خورشید عرب	چه غم استش از سبال بو لهب ؟
94.13 جو  كه دارد عهد و پیوند سحاب	كی دریغ آید ز سقایانش آب ؟
94.14 ساحران  واقف  از دست خدا	كی نهند این دست و پا را  دست و پا ؟
94.15 روبهی كه هست او را شیر پشت	بشكند كلۀ پلنگان را به مشت 

95. آمدن جعفر رضی الله عنه به تنهائی به گرفتن قلعه و مشورت كردن  ملك آن قلعه با وزیر در دفع او، و گفتن وزیر كه زنهار ملک را به وی تسلیم كن كه او موید است و از حق جمعیت عظیم دارد در جان  خویش
95.1 چونكه جعفر رفت سوی قلعه ای	قلعه نزد گام خنگش جرعه ای 
95.2 یك سواره تاخت تا قلعه به كر	تا در قلعه ببستند از حذر
95.3 زهره نی كس را كه پیش آید به جنگ	اهل كشتی را چه زهره با نهنگ ؟
95.4 روی آورد آن ملك سوی وزیر	كه چه چاره ست اندرین وقت؟ ای مشیر
95.5 گفت: آنكه ترك گوئی مکر و فن	پیش او آئی به شمشیر و كفن 
95.6 گفت: آخر نی که او مردیست فرد	گفت: منگر خوار در فردیّ مرد
95.7 چشم بگشا، قلعه را بنگر نكو	همچو سیماب است لرزان پیش او
95.8 بر سر  زین، آنچنان محكم پی است	گوئیا  شرقی و غربی با وی است 
95.9 چند كس همچون فدائی تاختند	خویشتن را پیش او انداختند
95.10 هر یكی را او به گرزی میفکند	سر نگون سار اندر اقدام  سمند
95.11 داده بودش صنع  حق جمعیتی	كه همی زد یك تنه بر امتی 
95.12 چشم  من  چون دید روی آن قباد	كثرت اعداد از چشمم فتاد
95.13 اختران بسیار و، خورشید ار یكیست	پیش او بنیاد ایشان مندكیست 
95.14 گر هزاران موش پیش آرند سر	گربه را نی ترس باشد، نی حذر
95.15 گر به پیش آیند موشان، ای فلان	نیست جمعیت درون  جانشان 
95.16 هست جمعیت به صورت در فشار	جمع معنی خواه، هین از كردگار
95.17 نیست جمعیت ز بسیاری جسم	جسم را بر باد قائم دان، چو اسم 
95.18 در دل موش ار بدی جمعیتی	جمع گشتی چند موش از حمیتی 
95.19 * بر زدندی خویش را بر گربه ای	هر یکی بر وی زدندی حربه ای
95.20 بر زدندی چون فدائی حمله ای	خویش را بر گربۀ بی مهله ای 
95.21 آن یكی چشمش بكندی از ضراب	و آن دگر گوشش دریدی هم بناب 
95.22 و آن دگر سوراخ كردی پهلواش	از جماعت گم شدی بیرون شواش 
95.23 لیك جمعیت ندارد جان  موش	بجهد از جانش، به بانگ گربه، هوش 
95.24 گر بود اعداد موشان صد هزار	خشك گردد از یکی گربۀ نزار
95.25 از گلۀ انبه چه غم قصاب را ؟	انبهی هش چه بندد خواب را ؟
95.26 مالك الْملْك است، جمعیت دهد	شیر را، تا بر گلۀ  گوران جهد
95.27 * در زمانیشان بسازد ترت و مرت	کس نیارد گفتنش از راه پرت
95.28 صد هزاران گور  ده شاخ و دلیر	چون عدم باشند پیش  صول  شیر
95.29 مالك الْملْك است، بدهد ملك حسن	یوسفی را، تا بود چون ماء مزن 
95.30 در رخی بنهد شعاع  اختری	كه شود شاهی غلام  دختری 
95.31 بنهد اندر روی دیگر  نور  خود	كه ببیند نیم شب هر نیك و بد
95.32 یوسف و موسی ز حق بردند نور	در ید و رخسار و در ذات الصدور
95.33 روی موسی بارقی انگیخته	پیش رو  او توبره آویخته 
95.34 نور رویش آنچنان بردی بصر	كه زمرّد  از دو چشم مار  گر
95.35 * او ز حق درخواسته  تا توبره	گردد آن نور قوی را ساتره 
95.36 توبره، گفت: از گلیمت ساز هین	كآن لباس عارفی آمد  امین 
95.37 كآن كسا  بر نور صبری یافته ست	نور  جان بر پود و تارش تافته ست 
95.38 جز چنین خرقه، نخواهد شد صوان	نور  ما را بر نتابد غیر  آن 
95.39 كوه قاف  ار پیش آید بهر  سد	همچو كوه طور  نورش بر درد
95.40 از كمال قدرت  ابدان  رجال	یافت اندر نور بیچون احتمال 
95.41 * آنچه طورش بر نتابد ذره ای	قدرتش جا سازد از قاروره ای 
95.42 آنچه طورش برنتابد، ای کیا	ذرّه ای اندر زجاجی ساخت جا
95.43 گشت مشكاة زجاجی جای نور	كه همی درّد ز نورش  قاف و طور
95.44 جسمشان مشكاة دان، دلشان زجاج	تافته بر عرش و افلاك  این سراج 
95.45 نورشان حیران  این نور آمده	چون ستاره زین ضحی فانی شده 
95.46 زین حكایت كرد آن ختم  رسل	از ملیك لا یزال و لم یزل 
95.47 كه: نگنجیدم در افلاك و خلا	در عقول و در نفوس  با علا
95.48 در دل مومن بگنجیدم چو ضیف	بی ز چون و، بی چگونه، بی ز كیف 
95.49 تا به دلالی آن دل، فوق و تحت	یابد از من پادشاهیها و تخت 
95.50 بی چنین آئینه، این خوبیّ من	بر نتابد هم زمین و هم زمن 
95.51 بر دو كون  اسب ترحّم تاختیم	بس عریض آئینه ای بر ساختیم 
95.52 هر دمی زین آینه  پنجاه عرس	بشنو آیینه، ولی شرحش مپرس 
95.53 حاصل آن، كز لبس  خویشش پرده بافت	كه نفوذ او قمر را می شکافت 
95.54 گر بدی پرده ز غیر لبس  او	پاره گشتی  ور بدی كوه  دو تو
95.55 ز آهنین دیوارها نافذ شدی	توبره  با نور  حق چه فن زدی ؟
95.56 گشته بود آن توبره صاحب تفی	بود وقت شور  خرقۀ عارفی 
95.57 * گشته بود آن توبره ستار نور	زآنکه بود از خرقۀ یک با حضور
95.58 ز آن شود آتش رهین  سوخته	كاوست با آتش ز پیش آموخته 
95.59 در هوای عشق آن نور  رشاد	خود صفورا، هر دو دیده  باد داد
95.60 اولا بر بست یك چشم و بدید	نور  روی او و  آن چشمش پرید
95.61 بعد از آن صبرش نماند و، آن دگر	بر گشاد و كرد خرج  آن قمر
95.62 همچنان مرد مجاهد  نان دهد	چون بر او زد نور  طاعت، جان دهد
95.63 پس زنی گفتش که: چشم عبهری	چون ز دستت رفت حسرت می خوری ؟
95.64 گفت: حسرت میخورم كه صد هزار	دیده بودی  تا همی كردم نثار
95.65 روزن  چشمم ز مه ویران شدست	لیك، مه چون گنج در ویران نشست 
95.66 كی گذارد گنج  كاین ویرانه ام	یاد آرد از وثاق و خانه ام ؟
95.67 * حق شنید این و دو چشمش باز داد	دید موسی را ز نورش ساز داد
95.68 * از نظر این نور زو پنهان نشد	از خزینۀ خاص بد، ویران نشد
95.69 نور  روی یوسفی وقت عبور	درفتادی در شباك هر قصور
95.70 پس بگفتندی درون خانه در	یوسف است این سو به سیران در گذر
95.71 زانكه بر دیوار دیدندی شعاع	فهم كردندیش اصحاب بقاع 
95.72 خانه ای را كش دریچه ست آن طرف	دارد از سیران یوسف این شرف 
95.73 هین دریچه سوی یوسف باز  كن	وز شكافش فرجه ای آغاز  كن 
95.74 عشق ورزی، آن دریچه كردن است	كز جمال دوست  دیده روشن است 
95.75 پس هماره روی معشوقه نگر	این به دست توست، بشنو ای پسر
95.76 راه  كن در اندرونها خویش را	دور كن ادراك غیر اندیش را
95.77 كیمیا داری، دوای پوست  كن	دشمنان را زین صناعت دوست  كن 
95.78 چون شدی زیبا، بدان زیبا رسی	كاو رهاند روح را از بی كسی 
95.79 پرورش مر باغ جانها را  نمش	زنده كرده مردۀ غم را  دمش 
95.80 نی همه ملك جهان  دون دهد	صد هزاران ملك گوناگون دهد ؟
95.81 بر سر ملك جمالش داد  حق	ملكت تعبیر، بی درس و سبق 
95.82 ملكت حسنش سوی زندان كشید	ملكت علمش سوی كیوان كشید
95.83 شه غلام او شد از علم و هنر	ملك علم از ملك حسن استوده تر

96. رجوع به حكایت مرد وامدار و آمدن به تبریز و آگاهی از فوت محتسب
96.1 آن غریب ممتحن از بیم  وام	در ره آمد سوی آن دار السلام 
96.2 شد سوی تبریز و كوی  گلستان	خفته امیدش فراز گل ستان 
96.3 روز دار الملك  تبریز سنی	بر امیدش روشنی بر روشنی 
96.4 جانش خندان شد از آن روضۀ رجال	از نسیم  یوسف مصر خیال 
96.5 گفت: یا حادی انخ لی ناقتی	جاء اسعادی و طارت فاقتی 
96.6 ابركی یا تاقتی طاب الامور	انّ تبریزا مناجات الصدور
96.7 اسرحی یا ناقتی حول الریاض	ان تبریزا لنا نعم المفاض 
96.8 ساربانا، بار بگشا ز اشتران	شهر تبریز است و كوی  گلستان 
96.9 فرّ  فردوسی است این پالیز را	شعشعۀ عرشیست این تبریز را
96.10 هر زمانی موج  روح انگیز جان	از فراز  عرش بر تبریزیان 
96.11 چون وثاق  محتسب جست آن غریب	خلق گفتندش كه: بگذشت آن حبیب 
96.12 او پریر از دار  دنیا نقل كرد	مرد و زن از واقعۀ او روی زرد
96.13 رفت آن طاوس عرشی سوی عرش	چون رسید از هاتفانش  بوی عرش 
96.14 سایه اش گر چه پناه  خلق بود	در  نوردید آفتابش  زود  زود
96.15 راند او كشتی از این ساحل پریر	گشته بود آن خواجه زین غمخانه سیر
96.16 نعره ای زد مرد و، بی هوش اوفتاد	گوئیا او نیز در پی جان بداد
96.17 پس گلاب و آب بر رویش زدند	همرهان بر حالتش گریان شدند
96.18 تا به شب بی خویش بود و بعد از آن	نیم مرده باز گشت از غیب جان 

97. استغفار کردن آن غریب از اعتماد بر مخلوق و یاد نعمتهای خالق كردن و انابت نمودن، ثمّ الّذین كفروا بربّهمْ یعْدلون
97.1 چون به هوش آمد بگفت: ای كردگار	مجرمم، بودم به خلق امیدوار
97.2 گر چه خواجه بس سخاوت كرد و جود	هیچ آن كفوّ عطای تو نبود
97.3 او  كله بخشید و، تو سر پر خرد	او قبا بخشید و، تو بالا و قد
97.4 او زرم داد و، تو دست زر شمار	او ستورم داد و، تو عقل  سوار
97.5 خواجه شمعم داد و، تو چشم قریر	خواجه  نقلم داد و تو طعمه پذیر
97.6 او وظیفه داد و، تو عمر و حیات	وعده اش زر، وعدۀ تو طیبات 
97.7 او وثاقم داد و، تو چرخ و زمین	در وثاقت او و صد چون او رهین 
97.8 * آنچه او داد، ای ملک، هم از تو داد	که دل و دست ورا کردی تو راد
97.9 زر از آن  توست، او زر نافرید	نان از آن  توست، نانش از تو رسید
97.10 آن سخا و رحم هم تو دادیش	كز سخاوت میفزودی شادیش 
97.11 * من چه میگویم، همه تو میدهی	بار  منت بر کسی کی مینهی ؟
97.12 من، مر او را قبلۀ خود ساختم	قبله ساز اصل را نشناختم 
97.13 ما كجا بودیم، كآن دیان  دین	عقل میكارید اندر ماء و طین ؟
97.14 چون همی كرد از عدم گردون پدید	وین بساط خاك را میگسترید
97.15 ز اختران میساخت او مصباحها	و ز طبایع، قفل با مفتاحها
97.16 ای بسا بنیادها  پنهان و فاش	مضمر این سقف كرد و این فراش 
97.17 آدم  اسطرلاب اوصاف علوست	وصف آدم مظهر  آیات اوست 
97.18 هر چه در وی مینماید، عكس  اوست	همچو عكس  ماه  اندر آب جوست 
97.19 بر سطرلابش نقوش عنكبوت	بهر  اوصاف ازل دارد ثبوت 
97.20 تا ز چرخ غیب و از خورشید روح	عنكبوتش درس گوید با شروح 
97.21 عنكبوت این سطرلاب رشاد	بی منجم در كف عام اوفتاد
97.22 انبیا را داد حق تنجیم  این	غیب را چشمی بباید  غیب بین 
97.23 در چه دنیا فتادند این قرون	عكس خود را دید هر یك چه درون 
97.24 * عکس در چه دید و از بیرون ندید	همچو شیر گول اندر چه دوید
97.25 از برون دان هر چه در چاهت نمود	ور نه آن شیری كه در چه شد فرود
97.26 برد خرگوشیش از ره، كای فلان	در تگ چاه است آن شیر  ژیان 
97.27 در رو اندر چاه و كین از وی بكش	چون از او غالبتری، سر بركنش 
97.28 آن مقلد سخرۀ خرگوش شد	وز خیال  خویشتن پر جوش شد
97.29 او نگفت این نقش  داد آب نیست	این بجز تقلیب  آن قلاب نیست 
97.30 تو هم از دشمن  چو كینی می كشی	ای زبون  شش غلط در هر ششی 
97.31 آن عداوت اندر او عكس  حق است	كز صفات قهر  آنجا مشتق است 
97.32 و آن  گنه در وی ز عکس  جرم توست	باید آن خو را ز طبع  خویش  شست 
97.33 خلق  زشتت اندر آن رویت نمود	مر تو را او صفحۀ آیینه بود
97.34 چونكه قبح  خویش دیدی، ای حسن	اندر آئینه، بر آئینه مزن 
97.35 میزند بر آب استارۀ سنی	خاك تو بر عكس اختر میزنی 
97.36 كاین ستارۀ نحس در آب آمده ست	تا كند مر سعد ما را زیر دست 
97.37 خاك از استیلا بریزی بر سرش	چون كه پنداری ز شبهه اخترش 
97.38 عكس  پنهان گشت و سوی غیب راند	تو گمان بردی كه آن اختر نماند
97.39 آن ستارۀ نحس هست اندر سما	هم بدان سو بایدش كردن دوا
97.40 بلكه باید دل سوی بی سوی بست	نحس این سو، عكس  نحس آن سویست 
97.41 داد  داد حق شناس و بخششش	عكس  آن داد است اندر پنج و شش 
97.42 گر بود داد خسان افزون ز ریگ	تو بمیری وآن بماند مرده ریگ 
97.43 عكس، آخر چند پاید در نظر ؟	اصل بینی پیشه  كن، ای كژ نگر
97.44 حق چو بخشش كرد بر اهل  نیاز	با عطا بخشیدشان عمر  دراز
97.45 خالدین شد نعمت و منعم علیه	محیی الموتاست فاجتازوا إلیه 
97.46 داد حق  با تو در آمیزد چو جان	آنچنان كه  آن تو باشی و  تو آن 
97.47 گر نماند اشتهای نان و آب	بدهدت بی این دو  قوت مستطاب 
97.48 فربهی گر رفت، حق در لاغری	فربهی پنهانت بخشد آن سری 
97.49 چون پری را قوت  از بو میدهد	هر ملك را قوت جان او میدهد
97.50 جان چه باشد كه تو سازی زآن سند ؟	حق به عشق خویش  زنده ت میكند
97.51 زو حیات عشق خواه و  جان مخواه	تو از او آن رزق خواه و  نان مخواه 
97.52 خلق را چون آب دان، صاف و زلال	اندر او  تابان صفات ذو الجلال 
97.53 علمشان و عدلشان و لطفشان	چون ستارۀ چرخ در آب روان 
97.54 * پادشاهی زیبد آن خلاق را	پادشاهان جملگان عاجز ورا
97.55 پادشاهان مظهر شاهیّ حق	فاضلان  مرآت آگاهیّ حق 
97.56 قرنها بگذشت و این قرن نویست	ماه آن ماه است و، آب آن آب نیست 
97.57 عدل آن عدل است و، فضل آن فضل هم	لیك مستبدل شد آن قرن و امم 
97.58 قرنها بر قرنها رفت، ای همام	وین معانی  برقرار و  بر دوام 
97.59 آب مبدل شد در این جو چند بار	عكس ماه و عكس اختر برقرار
97.60 پس بنایش نیست بر آب روان	بلكه بر اقطار عرض آسمان 
97.61 این صفتها چون نجوم  معنویست	دان كه بر چرخ معانی مستویست 
97.62 خوب رویان آینۀ خوبی او	عشق  ایشان عكس مطلوبی او
97.63 هم به اصل خود رود این خدّ و خال	دائما در آب كی ماند خیال ؟
97.64 جمله تصویرات عكس آب جوست	چون بمالی چشم  خود، خود جمله اوست 
97.65 باز عقلش گفت: بگذار زین حول	خلّ دوشاب است و، دوشاب است  خل 
97.66 خواجه را چون غیر گفتی از قصور؟	شرم دار  ای احول  از شاه غیور
97.67 خواجه را كاو در گذشته ست از اثیر	جنس این موشان تاریكی مگیر
97.68 * خواجه را از چشم ابلیس لعین	منگر و، نسبت مكن او را به طین 
97.69 * خواجه را جان بین، مبین جسم  گران	مغز بین او را، مبینش استخوان 
97.70 همره خورشید را "شب پر" مخوان	آنكه او مسجود شد، ساجد مدان 
97.71 عكسها را ماند و، این عكس نیست	در مثال  عكس خود بنمود نیست 
97.72 آفتابی دید و یخ جامد نماند	روغن گل، روغن كنجد نماند
97.73 چون مبدل گشته اند ابدال  حق	نیستند از خلق، بر گردان ورق 
97.74 قبلۀ وحدانیت، دو، چون بود ؟	خاك، مسجود ملایك چون شود ؟
97.75 چون در این جو دید عكس  سیب مرد	دامنش را دید آن  پر سیب كرد
97.76 آنچه در جو دید، كی باشد خیال ؟	چونكه شد از دیدنش پر  صد جوال 
97.77 * عکسها را ماند این و، نیست عکس	در مثال عکس  حق، معنیست عکس
97.78 تن مبین و، جان مكن، كآن بكم و صمّ	 كذبوا بالْحقّ  لمّا جائهم 
97.79 "ما رمیت إذ رمیت" احمد بدست	دیدن او، دیدن خالق شدست 
97.80 * حق مر او را بر گزید از انس و جان	رحمة للعالمینش خواند از آن
97.81 خدمت او، خدمت حق كردن است	روز دیدن، دیدن  این روزن است 
97.82 خاصه این روزن، درخشان از خود است	نی ذریعۀ آفتاب و فرقد است 
97.83 هم از آن خورشید زد بر روزنی	لیك از راه و سوی معهود  نی 
97.84 در میان شمس و این روزن رهی	هست و روزن را نشد زآن آگهی 
97.85 تا اگر ابری بر آید چرخ پوش	اندر این روزن بود نورش به جوش 
97.86 غیر راه این هوا و شش جهت	در میان  روزن و خور  مألفت 
97.87 مدحت و تسبیح او، تسبیح حق	میوه میروید ز عین  این طبق 
97.88 سیب روید زین سبد خوش  لخت  لخت	عیب نبود گر نهی نامش درخت 
97.89 این سبد را تو درخت سیب خوان	كز میان  هر دو، ره آمد نهان 
97.90 آنچه روید از درخت بارور	زین سبد روید همان نوع  از ثمر
97.91 پس سبد را تو درخت بخت بین	زیر سایۀ این سبد خوش می نشین 
97.92 نان چو اطلاق آورد، ای مهربان	نان چرا میخوانیش؟ محموده خوان 
97.93 خاك ره  چون چشم روشن كرد و جان	خاك ره را سرمه بین و سرمه دان 
97.94 چون ز روی این زمین تابد شروق	من چرا بالا كنم رو در عیوق ؟
97.95 شد فنا، هستش مخوان، ای چشم شوخ	در چنین جو، خشك كی ماند كلوخ ؟
97.96 پیش این خورشید، كی تابد هلال ؟	با چنین رستم، چه باشد زور  زال ؟ 
97.97 طالب است و، غالب است آن كردگار	تا ز هستیها بر آرد او دمار
97.98 دو مگوی و، دو مدان و، دو مخوان	بنده را در خواجۀ خود  محو دان 
97.99 خواجه هم در نور  خواجه آفرین	فانی است و مرده و مات و دفین 
97.100 چون جدا بینی ز حق این خواجه را	گم كنی هم متن و هم دیباجه را
97.101 چشم  دل را هین گذاره  كن ز طین	این یكی قبله ست، دو قبله مبین 
97.102 چون دو دیدی، ماندی از هر دو طرف	آتشی در خف فتاد و، رفت خف 

98. مثل دو بین همچون آن غریب شهر كاشان است که عمر نام داشت كه خباز به سبب این نامش به دكان دیگران حوالت كرد، و او فهم نكرد كه همۀ دكانها یكیست
98.1 گر عمر نامی تو  اندر شهر  كاش	كس نبفروشد به صد دانگت لواش 
98.2 چون به یك دكان بگفتی: عمرم	این عمر را نان فروشید از كرم 
98.3 او بگوید: رو بدان دیگر دكان	ز آن یكی نان، به كزین پنجاه نان 
98.4 گر نبودی احول او اندر نظر	او بگفتی: نیست دكان دگر
98.5 پس زدی اشراق این نااحولی	بر دل  كاشی، شدی عمّر  علی 
98.6 این از اینجا گوید آن خباز را	این عمر را نان فروش، ای نانوا
98.7 * چون شنید او هم عمر، از احولی	در كشیدآن نان، که هست آن  علی
98.8 پس فرستادش به دكان بعید	نان ز پیش  روی او اندر کشید
98.9 كه: عمر را نان ده، ای انباز  من	راز، یعنی فهم  كن ز آواز  من 
98.10 او همت ز آن سو حوالت میكند	هین عمر آمد كه تا بر نان زند
98.11 چون به یك دكان عمر بودی، برو	در همه كاشان ز  نان  محروم شو
98.12 ور به یك دكان علی گفتی، بگیر	نان از آنجا، بی حواله، بی زحیر
98.13 احولی  دو بین، چو بی بر شد ز نوش	احولی  صد بینی، ای مادر فروش 
98.14 اندر این كاشان  خاك، از احولی	چون عمر میگرد، چون نبوی علی 
98.15 هست احول را در این ویرانه  دیر	گونه گونه نقل نو، که ثمّ خیر
98.16 ور دو چشم  حق شناس آمد تو را	دوست پر بین، عرصۀ هر دو سرا
98.17 وارهیدی از حوالۀ  جا به جا	اندر این كاشان  پر خوف و رجا
98.18 اندر این جو غنچه دیدی با شجر	همچو هر جو، تو خیالش، ظن مبر
98.19 كه تو را از عین  این عكس نقوش	حق حقیقت گردد و بینی تو روش 
98.20 چشم از این آب از حول حرّ میشود	عكس می بیند، سبد پر میشود
98.21 پس به معنی باغ باشد این، نه آب	پس مشو عریان چو بلقیس از حباب 
98.22 بار  گوناگونست بر پشت خران	هین به یك چوب این خران را تو مران 
98.23 بر یكی خر، بار لعل و گوهر است	بر یكی خر، بار سنگ مرمر است 
98.24 بر همه جوها تو این حكمت مران	اندر این جو ماه بین، عكسش مخوان 
98.25 آب خضر است این، نه آب دام و دد	هر چه اندر وی نماید  حق بود
98.26 زین تگ جو، ماه گوید: من مهم	من نه عكسم، هم حدیثم، هم رهم 
98.27 اندر این جو  هر چه بر بالاست هست	خواه بالا، خواه بر وی  دار دست 
98.28 از دگر جوها مگیر این جوی را	ماه دان این پرتو مه روی را
98.29 * اندر این جو هر چه میخواهی ببین	از نعیم و تاج و تخت و هم ز دین 
98.30 * اندر این جو هر چه داری تو مراد	باز بین و شکر کن بهر  زیاد
98.31 * جمله مطلوبات خلق  هر دو کون	گشت موجود اندر او بی بعد و بون

99. توزیع كردن پای مرد در جملۀ شهر تبریز و جمع شدن اندك چیزی و رفتن آن غریب به تربت محتسب به زیارت و این قصه را بر سر گور او به طریق نوحه گفتن
99.1 این سخن پایان ندارد، آن غریب	گریه کرد از درد آن مرد لبیب 
99.2 واقعۀ آن وام  او مشهور شد	پای مرد از درد او رنجور شد
99.3 از پی توزیع  گرد شهر گشت	وز طمع میگفت هر جا سر گذشت 
99.4 هیچ نآورد از ره كدیه به دست	غیر صد دینار  آن كدیه پرست 
99.5 پای مرد آمد به دو دستش گرفت	شد به گور آن كریم  بس شگفت 
99.6 گفت: چون توفیق یابد بنده ای	كاو  كند مهمانی فرخنده ای 
99.7 مال  خود ایثار راه او كند	جاه خود ایثار جاه او كند
99.8 شكر او  شكر خدا باشد یقین	چون به احسان كرد توفیقش قرین 
99.9 ترك  شكرش، ترك  شكر  حق بود	حقا  او لا شك به حق ملحق بود
99.10 شكر میكن مر خدا را در نعم	نیز میكن ذكر و شکر خواجه هم 
99.11 رحمت مادر، اگر چه از خداست	خدمت او هم فریضه ست و سزاست 
99.12 زین سبب فرمود حق  صلّوا علیه	كه محمد بود محتال إلیه 
99.13 در قیامت بنده را گوید خدا	هین چه كردی آنچه دادم من تو را ؟
99.14 گوید: ای رب، شكر تو كردم به جان	چون ز تو بود اصل  آن روزی و نان 
99.15 گویدش حق: نه، نكردی شكر من	چون نكردی شكر آن اكرام و فن 
99.16 بر كریمی كرده ای حیف و ستم	نی ز دست او رسیدت نعمتم ؟
99.17 چون به گور آن ولی نعمت رسید	گشت گریان زار و آمد در نشید
99.18 گفت: ای پشت و پناه هر نبیل	مرتجی و غوث ابناء السبیل 
99.19 ای غم  ارزاق ما بر خاطرت	ای چو رزق  عام  احسان و برت 
99.20 ای فقیران را عشیره و والدین	در خراج و خرج و در ایفاء دین 
99.21 ای چو بحر از بهر  نزدیكان  گهر	داده تحفه مر سوی دوران مطر
99.22 پشت ما گرم از تو بود، ای آفتاب	رونق هر قصر و گنج  هر خراب 
99.23 ای ندیده کس در ابرویت گره	ای چو میكائیل راد و رزق ده 
99.24 ای دلت پیوسته با دریای غیب	ای به قاف مكرمت  عنقای غیب 
99.25 یاد نآورده كه: از مالم چه رفت ؟	سقف سمت  همتت هرگز نكفت 
99.26 ای من و صد همچو من  در ماه و سال	مر تو را چون نسل تو گشته عیال 
99.27 نقد ما و جنس  ما و رخت ما	نام  ما و فخر  ما و بخت ما
99.28 تو نمردی، لیک بخت ما بمرد	عیش  ما و رزق مستوفی ببرد
99.29 * این همه از حق بد و، تو واسطه	در میان  ما و حق  تو رابطه
99.30 واحد كالالف  در بزم و كرم	صد چو حاتم  گاه ایثار   نعم 
99.31 حاتم  ار مرده بمرده میدهد	گردكانهای شمرده میدهد
99.32 تو حیاتی میدهی در هر نفس	كز نفیسی می نگنجد در نفس 
99.33 تو حیاتی میدهی  بس پایدار	نقد زرّ  بی كساد و بی شمار
99.34 وارثی نابوده یك خوی تو را	ای فلك سجده كنان  كوی تو را
99.35 خلق را از گرگ غم لطفت شبان	چون كلیم الله  شبان  مهربان 

100. گریختن گوسفند از کلیم الله و شفقت و مهربانی او
100.1 گوسفندی از كلیم الله گریخت	پای موسی آبله شد، نعل ریخت 
100.2 در پی او تا به شب در جستجو	و آن رمه غایب شده از چشم  او
100.3 گوسفند از ماندگی شد سست و ماند	پس كلیم الله  گرد از وی فشاند
100.4 كف همی مالید بر پشت و سرش	می نوازش کرد همچون مادرش 
100.5 نیم ذره تیرگی و خشم نی	غیر مهر و رحم و آب چشم  نی 
100.6 گفت: گیرم بر منت رحمی نبود	طبع  تو  بر خود چرا استم نمود ؟
100.7 با ملایك گفت یزدان آن زمان	كه: نبوت را همی زیبد فلان 
100.8 مصطفی فرمود که: خود هر نبی	كرد چوپانی، چه برنا، چه صبی 
100.9 بی شبانی كردن و آن امتحان	حق ندادش پیشوائی جهان 
100.10 تا شود پیدا وقار و صبرشان	كردشان پیش از نبوت   حق شبان 
100.11 گفت سائل که: تو هم ای پهلوان ؟	گفت: من هم بوده ام دیری شبان 
100.12 هر امیری  كاو شبانیّ بشر	آنچنان آرد كه باشد مؤتمر
100.13 حلم  موسی وار اندر رعی خود	او بجای آرد به تدبیر و خرد
100.14 لاجرم  حقش دهد چوپانئی	بر فراز چرخ  مه روحانئی 
100.15 آنچنان كه انبیا را زین رعا	بر كشید و داد رعی اصفیا
100.16 خواجه، تو باری در این چوپانیت	كردی آنچه كور گردد شانیت 
100.17 دانم آنجا در مكافات ایزدت	سروریّ جاودانه بخشدت 
100.18 بر امید كفّ  چون دریای تو	بر وظیفه دادن و  ایفای تو
100.19 وام كردم  نه هزار از زر گزاف	تو كجائی تا شود این درد صاف ؟
100.20 تو كجائی، تا كه خندان چون چمن؟	گوئیم بستان دو صد چندان ز من 
100.21 تو کجائی تا دو صد لطف و عطا ؟	با غریب خسته دل آری به جا
100.22 * تو کجائی تا به صد چندان کرم ؟	با من خسته بجا آری نعم 
100.23 * تو كجائی تا مرا خندان كنی ؟	لطف و احسان  چون خداوندان كنی 
100.24 تو كجائی تا بری در مخزنم ؟	تا كنی از وام  و  فاقه  ایمنم 
100.25 من همی گویم: بس  و تو مفضلم	گفته: كاین هم گیر  از بهر دلم 
100.26 چون همی  گنجد جهانی زیر  طین ؟	چون بگنجد آسمانی در زمین ؟
100.27 حاش لله، تو برونی زین جهان	هم به وقت زندگی، هم این زمان 
100.28 در هوای غیب مرغی می پرد	سایۀ او بر زمین می گسترد
100.29 جسم  سایۀ سایۀ سایۀ دل است	جسم  كی اندر خور پایۀ دل است ؟
100.30 مرد  خفته، روح  او چون آفتاب	در فلك تابان و، تن در جامه خواب 
100.31 جان نهان اندر خلا همچون سجاف	تن تقلب میكند زیر لحاف 
100.32 روح چون "من امر ربی" مختفیست	هر مثالی كه بگویم  منتفیست 
100.33 ای عجب! كو لعل  شكر بار تو ؟	و آن جوابات خوش و اسرار تو
100.34 ای عجب! كو آن عقیق  قند خا ؟	آن كلید قفل  مشكلهای ما
100.35 ای عجب! كو آن دم چون ذو الفقار ؟	آنكه كردی عقلها را بی قرار
100.36 چند گوئی فاخته سان؟ ای عمو	كو و كو و كو و كو و كو و كو
100.37 * كو همانجا كه دل و اندیشه اش	دائم آنجا بد چو شیر و بیشه اش ؟
100.38 كو همانجا كه صفات رحمت است ؟	قدرت است و نزهت است و فطنت است 
100.39 كو همانجا كه امید مرد و زن؟	میرود در وقت اندوه و حزن
100.40 كو همانجا كه به وقت علتی ؟	چشم دارد بر امید صحتی 
100.41 آنطرف كه بهر دفع  زشتئی	باد جوئی بهر كشت و كشتئی 
100.42 آنطرف كه دل اشارت میكند	چون زبان "یا هو" عبارت میكند
100.43 او "مع الله" است، نی كو كو همی	كاش جولاهانه ما كو گفتمی 
100.44 عقل ما كو تا ببیند غرب و شرق ؟	روحها را میزند صد گونه برق 
100.45 جزر و مدش بد به بحری در زبد	منتفی شد جزر و، باقی ماند مدّ
100.46 نه هزارم وام و، من بی دست رس	هست صد دینار از این توزیع و بس 
100.47 حق كشیدت، مانده ام در كش مكش	می روم نومید، ای خاك تو خوش 
100.48 همتی میدار در پر حسرتت	ای همایون دست و روی و همتت 
100.49 آمدم بر چشمه اصل  عیون	یافتم در وی به جای آب  خون 
100.50 چرخ  آن چرخ است، اگر مهتاب نیست	جو هم آن جویست، آب  آن آب نیست 
100.51 محسنان هستند، كو آن مستطاب؟	اختران هستند، كو آن آفتاب ؟
100.52 تو شدی سوی خدا، ای محترم	پس به سوی حق روم من نیز هم 
100.53 مجمع و پای علم ماوی القرون	هست حق كلٌ لدینا محضرون 
100.54 نقشها  گر بی خبر، گر با خبر	هست حاضر در كف نقاش در
100.55 دم به دم در صفحۀ اندیشه شان	ثبت و محوی میكند آن بی نشان 
100.56 خشم می آرد، رضا را می برد	بخل می آرد، سخا را می برد
100.57 * که برد حقد و صفا آرد همی	بدرود عجز و عطا کارد همی
100.58 نیم لحظه مدركاتم شام و غدو	هیچ خالی نیست زین اثبات و محو
100.59 كوزه گر با كوزه باشد كارساز	كوزه از خود كی شود پهن و دراز ؟
100.60 چوب در دست دروگر معتكف	ور نه چون گردد بریده و مؤتلف ؟
100.61 جامه اندر دست خیاطی بود	ور نه آن  خود  چون بدوزد یا درد؟
100.62 مشك با سقا بود، ای منتهی	ور نه آن  خود کی شود پر یا  تهی ؟
100.63 یک دمی پر میشوی یک دم تهی	پس بدان كاندر كف صنع  شهی 
100.64 چشم بند از چشم دوز آگه بود	صنع از صانع چه سان شیدا شود ؟
100.65 چشم داری، تو به چشم  خود نگر	منگر از چشم  سفیه بی هنر
100.66 گوش داری، تو به گوش  خود شنو	گوش  گولان را چرا باشی گرو ؟
100.67 بی ز تقلیدی نظر را پیشه كن	هم برای و  عقل  خود اندیشه  كن 
100.68 * بشنو از من یک حکایت در نظیر	تا شوی از سرّ گفت من خبیر

101. دیدن خوارزمشاه در سیران در موكب خود اسبی بس نادر و تعلق او به آن اسب و سرد كردن عماد الملك آن را در دل شاه و گزیدن شاه گفت او را بر دیده خویش چنان كه حكیم در الهی نامه گوید:
چون زبان حسد شود نخاس --- یوسفی یابی از گزی كرباس
از دلالی برادران یوسف حسودانه در دل مشتریان آن چندان حسن پوشیده شد و زشت نمودن گرفت كه و كانوا فیه من الزّاهدین
101.1 بود امیری را یكی اسبی  گزین	در گلۀ سلطان نبودش یك قرین 
101.2 او سواره گشت در موكب  پگاه	ناگهان دید اسب را  خوارزمشاه 
101.3 چشم  شه را فرّ و رنگ او ربود	تا به رجعت، چشم  شه بر اسب بود
101.4 بر هر آن عضوی كه افكندی نظر	هر یكی خوشتر نمودی زآن دگر
101.5 غیر چستی و  گشی و  روحنت	حق مر او را داده بد نادر صفت 
101.6 پس تجسس كرد عقل  پادشاه	كاین چه باشد كاو زند بر عقل  راه 
101.7 چشم  من پر است و سیر است و غنی	از دو صد خورشید دارد روشنی 
101.8 ای رخ شاهان بر  من بی ذقی	نیم اسبم در رباید  نا حقی 
101.9 جادوئی كردست  جادو آفرین	جذبه باشد آن، نه خاصیات این 
101.10 فاتحه خواند و بسی لاحول كرد	فاتحه ش در سینه می بفزود  درد
101.11 زانكه  او را فاتحه خود می كشید	فاتحه در جرّ و دفع آمد وحید
101.12 گر نماید غیر هم   تمویه اوست	ور رود غیر از نظر   تنبیه اوست 
101.13 پس یقین گشتش كه جذاب آن سریست	كار  حق هر لحظه نادر آوریست 
101.14 اسب رنگین، گاو رنگین  ز ابتلا	می شود مسجود از مكر  خدا
101.15 پیش كافر نیست بت را ثانیی	نیست بت را فرّ و نی  روحانئی 
101.16 چیست آن جاذب؟ نهان اندر نهان	در جهان تابیده از دیگر جهان 
101.17 عقل محجوب است و جان هم زین كمین	من نمی بینم، تو می تانی   ببین 
101.18 چونكه شاهنشه ز سیران باز گشت	با خواص  مملكت همراز گشت 
101.19 پس به سرهنگان بفرمود آن زمان	تا بیارند اسب را ز آن خاندان 
101.20 همچو آتش در رسیدند آن گروه	همچو پشمی گشت  امیر  همچو كوه 
101.21 جانش از درد و حزن بر لب رسید	جز عماد الملك  زنهاری ندید
101.22 كه عماد الملك بد پای علم	بهر هر مظلوم و  هر مقتول هم 
101.23 محترم تر زو نبد خود سروری	پیش سلطان بود چون پیغمبری 
101.24 بی طمع بود و اصیل و پارسا	رائض و شب خیز و حاتم در سخا
101.25 بس همایون رای و  با تدبیر و راد	آزموده رای او در هر مراد
101.26 هم به بذل  جان سخی و  هم به مال	طالب خورشید غیب  او چون هلال 
101.27 در امیری، او غریب و محتبس	در لباس فقر و خلت ملتبس 
101.28 بود هر محتاج را همچون پدر	پیش سلطان شافع و دفع ضرر
101.29 مر بدان را ستر  چون حلم  خدا	خلق او بر عكس  خلقان و جدا
101.30 بارها می شد به سوی كوه  فرد	شاه با صد لابه او را منع كرد
101.31 هر دم ار صد جرم را شافع شدی	چشم  سلطان را از او شرم آمدی 
101.32 رفت او پیش عماد الملك راد	سر برهنه كرد و درپایش فتاد
101.33 كه: حرم با هر چه دارم، گو، بگیر	تا نگیرد حاصل من هر مغیر
101.34 این یكی اسب است، جانم رهن  اوست	گر برد مردم یقین، ای خیر دوست 
101.35 گر برد این اسب را از دست من	من یقین دانم  نخواهم زیستن 
101.36 چون خدا پیوستگی ام داده است	بر سرم مال، ای مسیحا، زود دست 
101.37 از زر و زن، وز عقارم  صبر هست	این تكلف نیست، بی تزویری است 
101.38 اندر این  گر  مینداری باورم	امتحان كن امتحان گفت و قدم 
101.39 آن عماد الملك  گریان  چشم مال	پیش  سلطان در دوید آشفته حال 
101.40 لب ببست و  پیش سلطان ایستاد	رازگویان با خدا  ربّ العباد
101.41 ایستاده  راز  سلطان می شنید	واندر آن اندیشه اش این می تنید
101.42 كای خدا، گر آن جوان كژ رفت راه	كش نشاید ساختن جز تو پناه 
101.43 تو از آن  خود كن و بر وی مگیر	گر چه او خواهد خلاص از هر اسیر
101.44 زانكه محتاجند این خلقان همه	از گدائی گیر،  تا سلطان، همه 
101.45 با حضور آفتاب با كمال	رهنمائی جستن از شمع و ذبال
101.46 با حضور آفتاب خوش مساغ	روشنائی جستن از نور چراغ 
101.47 بی گمان  ترك ادب باشد ز ما	كفر نعمت باشد و  فعل  هوا
101.48 لیك اغلب موشها در افتكار	همچو خفاشند ظلمت دوستدار
101.49 در شب ار خفاش  كرمی میخورد	كرم را خورشید هم  می پرورد
101.50 در شب ار خفاش از كرم است مست	كرم از خورشید جنبنده شدست 
101.51 آفتابی كه ضیا زو می زهد	دشمن  خود را نواله میدهد
101.52 * لیک خفاشی که او ره  گم کند	آخر از خورشید هم یابد سند
101.53 لیك شهبازی كه او خفاش نیست	چشم  بازش راست بین و روشنیست 
101.54 گر به شب جوید، چو خفاش، او نمو	در ادب خورشید مالد گوش  او
101.55 گویدش: گیرم كه آن خفاش  لد	علتی دارد، تو را باری چه شد ؟
101.56 مالشت بدهم به زجر از اكتئاب	تا نتابی سر تو دیگر ز آفتاب 

102. مواخذۀ یوسف صدیق علیه السلام به حبس بضع سنین به سبب یاری خواستن از غیر حق و گفتن: اذْكرْنی عنْد ربّك
102.1 آنچنانكه یوسف از زندانئی	با نیازی، خاضعی، سعدانئی 
102.2 خواست یاری، گفت: چون بیرون روی	پیش  شه، در کار گردی مستوی 
102.3 یاد من كن پیش تخت آن عزیز	تا مرا او واخرد از حبس نیز
102.4 كی دهد زندانئی در اقتناص	مرد زندانی دیگر را خلاص ؟
102.5 اهل دنیا جملگی زندانیند	انتظار مرگ دار  فانیند
102.6 جز مگر نادر  یكی فردانئی	تن به زندان، جان او كیوانئی 
102.7 پس جزای آنكه دید او را معین	ماند یوسف حبس در بضع سنین 
102.8 یاد یوسف  دیو از عقلش سترد	وز دلش دیو آن سخن از یاد برد
102.9 زآن خطائی كآمد از نیكو خصال	ماند در زندان ز داور چند سال 
102.10 كه چه تقصیر آمد از خورشید داد ؟	تا تو، چون خفاش رفتی در سواد
102.11 هین چه تقصیر آمد از بحر و سحاب ؟	تا تو یاری جوئی از ریگ و سراب 
102.12 عام  اگر خفاش طبعند و مجاز	یوسفا، آخر تو داری چشم  باز
102.13 گر خفاشی رفت در كور و كبود	باز  سلطان دیده را  باری چه بود ؟
102.14 پس ادب كردش بدین جرم اوستاد	كه مساز از چوب پوسیده عماد
102.15 لیك یوسف را به خود مشغول كرد	تا نیاید در دلش ز آن حبس درد
102.16 آن چنانش  انس و مستی داد حق	كه نه زندان یادش آمد نه غسق 
102.17 نیست زندانی وحش تر از رحم	ناخوش و تاریك و پر خون و وخم 
102.18 چون گشادت حق دریچه سوی خویش	در رحم  هر لحظه گردد جسم بیش 
102.19 اندر آن زندان، ز ذوق  بی قیاس	بشكفت چون گل ز غرس  تن حواس 
102.20 زآن رحم بیرون شدن آید درشت	میگریزید از زهار او سوی پشت 
102.21 راه لذت از درون دان، نز برون	ابلهی دان جستن از قصر و حصون 
102.22 آن یكی در  كنج زندان مست و شاد	وآندگر در باغ   ترش و بی مراد
102.23 قصر چیزی نیست، ویران  كن بدن	گنج در ویرانه است، ای میر  من 
102.24 این نمی بینی كه در بزم  شراب	مست آنگه خوش شود  كاو شد خراب 
102.25 گر چه پر نقش است خانه، بر كنش	گنج جو، وز گنج  آبادان  كنش 
102.26 خانه ای پر نقش و تصویر و خیال	وین صور چون پرده  بر گنج  وصال 
102.27 تابش گنج است و پرتوهای زر	كاندر این سینه همی جوشد صور
102.28 هم ز لطف و جوش جان با ثمن	پرده ای بر روی جان شد شخص  تن 
102.29 هم ز لطف و عکس  آب با شرف 	پرده شد بر روی آب  اجزای كف 
102.30 پس مثل بشنو  كه در افواه خاست	كآنچه بر ما میرود آن هم ز ماست 
102.31 زین حجاب، این تشنگان  كف پرست	ز آب صافی اوفتاده  دور دست 
102.32 آفتابا، با چو تو قبله و امیم	شب پرستی و  خفاشی می كنیم 
102.33 سوی خود  كن این خفاشان را، مطار	زین خفاشیشان بخر، ای مستجار
102.34 این جوان زین جرم  ضال است و مغیر	كاو مرا بگرفت، تو او را مگیر
102.35 در عماد الملك  این اندیشه ها	گشته جوشان چون اسد در بیشه ها
102.36 ایستاده پیش سلطان  ظاهرش	در ریاض قدس جان  طایرش 
102.37 چون ملایك  او به اقلیم أ لست	هر دمی میشد به  شرب تازه  مست 
102.38 اندرون پر شور و بیرون پر غمی	در تن  همچون لحد  خوش عالمی 
102.39 او در این حیرت بد و  در انتظار	تا چه پیدا آید از غیب و سرار
102.40 اسب را اندر كشیدند آن زمان	در بر خوارزمشاه، اسپاهیان 
102.41 الحق، اندر زیر این چرخ  كبود	آنچنان اسبی به قدّ و تگ نبود
102.42 می ربودی رنگ او هر دیده را	مرحبا آن برق مه زائیده را
102.43 همچو ماه، همچون عطارد  تیز رو	گوئیا  صرصر علف بودش، نه جو
102.44 ماه عرصۀ آسمان را در شبی	می برد اندر مسیر و مذهبی 
102.45 چون به یك شب مه برد ابراج را	از چه منكر میشوی معراج را ؟
102.46 صد چو ماه است آن عجب درّ  یتیم	كه به یك ایماء او مه شد دو نیم 
102.47 آن عجب كاو در شكاف مه نمود	هم به قدر فهم  حسّ خلق بود
102.48 كار و بار انبیا و مرسلون	هست از افلاك و اخترها برون 
102.49 تو برون شو هم ز افلاك و دوار	و آنگهی نظاره كن آن كار و بار
102.50 در میان بیضه ای چون فرخها	نشنوی تسبیح مرغان  هوا
102.51 معجزات اینجا نخواهد شرح گشت	ز اسب و سلطان گوی حال و سرگذشت 
102.52 آفتاب لطف حق بر هر چه تافت	از سگ و از اسب فر كهف یافت 
102.53 تاب لطفش را تو یكسان هم مدان	سنگ را و لعل را داد او نشان 
102.54 لعل را زآن هست نور  مقتبس	سنگ را  گرمیّ و تابانیّ و بس 
102.55 آنكه بر دیوار افتد آفتاب	آنچنان نبود كز آبی اضطراب 
102.56 چون دمی حیران شد از وی شاه فرد	روی خود سوی عماد الملك كرد
102.57 كای اخی، بس خوب اسبی نیست این؟	از بهشت است این مگر، نی از زمین 
102.58 پس عماد الملك گفتش: ای خدیو	چون فرشته گردد از میل  تو  دیو؟
102.59 در نظر آنچ آوری  گردید نیك	بس گش و رعناست این مركب، ولیك 
102.60 هست ناقص آن سر اندر پیكرش	چون سر گاو است گوئی  آن سرش 
102.61 در دل خوارمشه این كار كرد	اسب را در منظر او خوار كرد
102.62 چون غرض دلاله گشت و واصفی	از سه گز كرباس  یابی یوسفی 
102.63 چونكه هنگام  فراق  جان شود	دیو دلالۀ  در  ایمان شود
102.64 پس فرو شد ابله  ایمان را شتاب	اندر آن تنگی به یك ابریق آب 
102.65 وآن خیالی باشد و، ابریق نی	قصد آن دلاله جز تحریق   نی 
102.66 این زمان كه تو صحیح و فربهی	صدق را بهر خیالی میدهی 
102.67 میفروشی هر زمان درّی  ز كان	می ستانی همچو طفلان گردكان 
102.68 پس در آن رنجوری روز  اجل	نیست نادر گر بود اینت عمل 
102.69 در خیال صورتی جوشیده ای	همچو جوزی، وقت دق، پوسیده ای 
102.70 هست از آغاز چون بدر آن خیال	لیك آخر می شود همچون هلال 
102.71 گر تو اول بنگری چون آخرش	فارغ آیی از فریب فاترش 
102.72 جوز  پوسیده ست دنیا، ای امین	امتحانش كم  كن، از دورش ببین 
102.73 شاه دید آن اسب را با چشم  حال	و آن عماد الملك با چشم  مآل 
102.74 چشم شه  دو گز همی دید از لغز	چشم  آن پایان نگر، پنجاه گز
102.75 تا چه سرمه ست آنکه یزدان میكشد	كز پس صد پرده بیند جان رشد
102.76 چشم  مهتر، چون به آخر بود جفت	پس بدان دیده جهان را جیفه گفت 
102.77 زآن یكی عیبش كه بشنود او و حسب	پس فسرد اندر دل  شه  مهر  اسب 
102.78 چشم  خود بگذاشت، چشم  او  گزید	هوش خود بگذاشت، قول او شنید
102.79 این بهانه بود، کان دیّان  فرد	از نیاز، آن بر دل شه سرد كرد
102.80 در ببست از حسن او پیش بصر	آن سخن بد در میان  چون بانگ در
102.81 پرده كرد آن نكته را بر چشم شه	كه از آن پرده نماید مه سیه 
102.82 پاك بنّائی كه بر سازد حصون	در جهان غیب از گفت و فسون 
102.83 بانگ در دان گفت را از قصر راز	تا كه بانگ واشده ست این، یا فراز
102.84 بانگ در محسوس و، در  از حس برون	تبصرون این بانگ، در لا تبصرون 
102.85 چنگ حكمت چونكه خوش آواز شد	تا چه در از روض جنت باز شد
102.86 بانگ گفت بد، چو در  وا میشود	از سقر، تا خود چه در وا میشود ؟
102.87 بانگ در بشنو، چو دوری از درش	ای خنك او را كه واشد منظرش 
102.88 چون تو می بینی كه نیكی میكنی	بر حیات و راحتی بر میزنی 
102.89 چونكه تقصیر و فسادی میرود	آن حیات و ذوق پنهان میشود
102.90 دید خود مگذار از دید خسان	كه به مردارت كشند  این كركسان 
102.91 چشم  چون نرگس فرو بندی كه چی ؟	هین عصایم كش كه كورم، ای اچی ؟ 
102.92 آن عصا كش كه  گزیدی در سفر	باز بین، کاو هست  از تو كورتر
102.93 دست كورانه به "حبل الله" زن	جز بر امر و نهی یزدانی  متن 
102.94 چیست "حبل الله" ؟  رها كردن هوا	كاین هوا شد  صرصری  مر عاد را
102.95 خلق  در زندان نشسته، از هواست	مرغ را پرها ببسته، از هواست 
102.96 * ماهی اندر تابۀ گرم، از هواست	رفته از مستوریان  شرم، از هواست 
102.97 * خشم  شحنه و شعلۀ نار، از هواست	چار میخ و هیبت دار، از هواست 
102.98 شحنۀ اجسام دیدی بر زمین	شحنۀ احكام جان را هم ببین 
102.99 روح را در غیب، خود اشكنجه هاست	لیك تا نجهی، شكنجه در خفاست 
102.100 چون رهیدی بینی اشكنجه  دمار	زانكه ضدّ  از ضدّ  گردد آشكار
102.101 آنكه در چه زاد و در آب سیاه	او چه داند لطف دشت و رنج چاه ؟
102.102 چون رها كردی هوا از بیم  حق	در رسد سغراق از تسنیم  حق 
102.103 لا تطرّق فی هواك سل سبیل	من جناب الله نحو السلسبیل 
102.104 لا تكن طوع الهوی مثل الحشیش	ان ظل العرش اولی من عریش 
102.105 گفت سلطان: اسب را واپس برید	زودتر زین مظلمه بازم خرید
102.106 با دل خود شه نفرمود این قدر	شیر را مفریب زین رأس البقر
102.107 پای گاو اندر میان آری ز داو	رو ندوزد حق بر اسبی، شاخ  گاو
102.108 بس مناسب صنعت است این شهره زاو	كی نهد بر جسم اسب او عضو گاو ؟
102.109 زاو  ابدان را مناسب ساختست	قصرهای منتقل پرداختست 
102.110 در میان قصرها، تخریجها	از سوی آن، سوی این صهریج ها
102.111 و ز درونشان عالم بی منتها	در میان  خرگهی  چندین فضا
102.112 گه چو كابوسی نماید ماه را	گه نماید روضه، قعر چاه را
102.113 قبض و بسط چشم و دل، از ذو الجلال	دم به دم چون میكند سحر حلال 
102.114 زین سبب درخواست از حق  مصطفی	زشتها را زشت و، حق را  حق نما
102.115 تا به آخر  چون بگردانی ورق	از پشیمانی نیفتم در قلق 
102.116 مكر كه كرد؟ آن عماد الملك فرد	مالك الملكش بدان ارشاد كرد
102.117 * حیلۀ محمود این باشد، ولیک	تو ممیز باش مر بد را ز نیک
102.118 مكر  حق  سرچشمۀ این مكرهاست	قلب بین اصبعین كبریاست 
102.119 آنكه سازد در دلت مكر و قیاس	آتشی داند زد  اندر آن پلاس 

103. باز گشتن به حکایت غریب وام دار و خواب دیدن پای مرد
103.1 بی نهایت آمد آن خوش سرگذشت	چون غریب از گور خواجه باز گشت 
103.2 پای مردش سوی خانۀ خویش برد	مهر صد دینار را با او سپرد
103.3 لوتش آورد و حكایتهاش گفت	كز امید اندر دلش صد  گل شكفت 
103.4 آنچه بعد العسر  یسر او دیده بود	با غریب از قصۀ آن لب گشود
103.5 نیم شب بگذشت و افسانه كنان	خوابشان انداخت تا مرعای جان 
103.6 دید پا مرد  آن همایون خواجه را	اندر آن شب خواب در صدر سرا
103.7 خواجه گفت: ای پای مرد با نمك	آنچه گفتی من شنیدم یك به یك 
103.8 لیك پاسخ دادنم فرمان نبود	بی اشارت لب نتانستم گشود
103.9 ما چو واقف گشته ایم از چون و چند	مهر بر لبهای ما بنهاده اند
103.10 تا نگردد رازهای غیب فاش	تا نگردد منهدم عیش و معاش 
103.11 * تا نگردد هیچکس واقف بر این	تا نسوزد پردۀ دعوی وران
103.12 تا ندرد پردۀ غفلت تمام	تا نماند دیگ حکمت نیم خام 
103.13 * برنیفتد از طبق سرپوش غیب	تا نبیند دیدنی را عین ریب
103.14 ما همه گوشیم، كر شد نقش گوش	ما همه نطقیم، امّا  لب خموش 
103.15 * ما همه عینیم گر شد نقش  عین	بل همه عینیم ما بی میغ و غین
103.16 * غرق دریائیم گر چه قطره ایم	جملگی شمسیم، گر چه ذره ایم
103.17 * بی حجاب درد گل آبیم صاف	در جهان جاودان گشته معاف
103.18 هر چه ما دادیم  دیدیم این زمان	کاین جهان پرده ست و، عین است آن جهان 
103.19 روز كشتن روز پنهان كردن است	تخم در خاكی پریشان كردن است 
103.20 وقت بدرودن گه منجل زدن	روز پاداش آمد و پیدا شدن 

104. گفتن خواجه در خواب به آن پای مرد وجوه وام آن دوست را كه آمده بود و نشان دادن جای دفن آن سیم را، و پیغام به وارثان كه البته از آن هیچ باز میگیرد
104.1 بشنو اكنون داد مهمان جدید	من همی دیدم كه او خواهد رسید
104.2 من شنیده بودم از وامش خبر	بسته بهر او دو سه پاره گهر
104.3 كه وفای وام او هستند و بیش	تا كه ضیفم را نگردد سینه ریش 
104.4 وام دارد از ذهب او  نه هزار	وام را از بعض این، گو: برگزار
104.5 فضله ماند زآن بسی، گو: خرج كن	ور دعا گوئی، مرا هم درج  كن 
104.6 خواستم  تا آن به دست خود دهم	در فلان دفتر نوشته است این قسم 
104.7 خود اجل مهلت ندادم  تا كه من	خفیه بسپارم بدو، درّ عدن 
104.8 لعل و یاقوت است بهر  وام  او	در خنورّی و، نوشته نام  او
104.9 در فلان طاقیش مدفون كرده ام	من غم  آن یار پیشین خورده ام 
104.10 قیمت آن می نداند، جز ملوك	فاجتهد بالبیع ان لا یخدعوك 
104.11 در بیوع آن  كن تو از خوف غرار	كه رسول آموخت سه روز اختیار
104.12 از كساد آن مترس و  در میفت	كه رواج آن نخواهد هیچ خفت 
104.13 وارثانم را سلام من بگو	وین وصیّت را بیان  کن مو به مو
104.14 تا ز بسیاری آن زر نشكهند	بی گرانی، پیش  آن مهمان نهند
104.15 ور بگوید او: نخواهم این فره	گو: بگیر و، هر كه را خواهی بده 
104.16 ز آنچه دادم، باز نستانم نفیر	سوی پستان  باز ناید هیچ شیر
104.17 گشته باشد همچو سگ قی را اكول	مستردّ  صدقه بر قول  رسول 
104.18 ور ببندد در، نیاید آن زرش	تا بریزند آن عطا را بر درش 
104.19 * هر كه آنجا بگذرد  زر میبرد	نیست هدیۀ مصلحان را مسترد
104.20 بهر او بنهاده ام آن از دو سال	كرده ام من نذرها با ذو الجلال 
104.21 ور روا دارند چیزی  ز آن ستد	بیست چندان  خود زیانشان اوفتد
104.22 گر روانم را پژولانند زود	صد در  محنت بر ایشان بر گشود
104.23 از خدا اومید دارم من  لبق	كه رساند حق را در مستحق 
104.24 دو قضیۀ دیگر او را شرح داد	لب به ذكر آن نخواهم بر گشاد
104.25 تا بماند دو قضیه سرّ و راز	هم نگردد مثنوی چندین دراز
104.26 بر جهید از خواب انگشتك زنان	گه غزل خوانان و، گه نوحه كنان 
104.27 گفت: مهمان، در چه سوداهاستی؟	پای مردا، مست و خوش بر خاستی 
104.28 تا چه دیدی خواب دوش، ای بو العلا	كه نمی گنجی تو در شهر و فلا
104.29 خواب دیده پیل  تو هندوستان	كه رمیده ستی ز حلقۀ دوستان 
104.30 گفت: سوداناك خوابی دیده ام	در دل شب آفتابی دیده ام 
104.31 خواب دیدم خواجۀ بیدار را	آن سپرده جان پی دیدار را
104.32 خواجه را دیدم به خواب، ای بوالعلا	آن سپرده جان به راه کبریا
104.33 خواب دیدم خواجۀ معطی المنی	واحد كالالف از امر  خدا 
104.34 مست و بیخود این چنین بر می شمرد	تا كه مستی عقل و هوشش را ببرد
104.35 در میان خانه افتاد او دراز	خلق انبه گرد او آمد فراز
104.36 با خود آمد، گفت: ای بحر خوشی	ای نهاده هوشها در بی هشی 
104.37 خواب در بنهاده ای  بیدارئی	بسته ای در بی دلی  دل دارئی 
104.38 منعمی پنهان  كنی در ذلّ  فقر	طوق دولت بسته اندر غلّ  فقر
104.39 ضدّ اندر ضد پنهان مندرج	آتش اندر آب سوزان مندمج 
104.40 روضه ای در آتش  نمرود درج	دخلها رویان شده از بذل و خرج 
104.41 تا بگفته مصطفی  شاه نجاح	السماح یا اولی النعمی رباح 
104.42 ما نقص مالّ من الصّدقات قط	انما الخیرات نعم المرتبط
104.43 جوشش و افزونی زر در زكات	عصمت از فحشا و منكر در صلاة 
104.44 آن زكاتت  كیسه ات را پاسبان	و آن صلاتت هم  ز گرگانت شبان 
104.45 میوۀ شیرین نهان در شاخ و برگ	زندگی جاودان در زیر  مرگ 
104.46 زبل گشته قوت خاك از شیوه ای	ز آن غذا  زاده زمین را میوه ای 
104.47 در عدم پنهان شده موجودئی	در سرشت ساجدی، مسجودئی 
104.48 آهن و سنگ از برونش مظلمی	وز درون نوری و  شمع معلمی 
104.49 درج در خوفی  هزاران ایمنی	در سواد چشم  چندان روشنی 
104.50 اندرون  گاو  تن   شه زاده ای	گنج در ویرانه ای بنهاده ای 
104.51 تا خری پیری گریزد ز آن نفیس	گاو بیند شاه؟ نی، یعنی بلیس 

105. حكایت آن پادشاه و وصیت كردن سه پسر خود را که: در این سفر در ممالك من، فلان جا، چنین ترتیب نهید و فلان جا چنین نوّاب نصب كنید. اما، الله الله، به فلان قلعه مروید و گرد آن مگردید
105.1 پادشاهی بود او را سه پسر	هر سه صاحب فطنت و  صاحب نظر
105.2 هر یكی از دیگری  استوده تر	در سخا و در وغا و كرّ و فرّ
105.3 پیش  شه، شه زادگان استاده جمع	قرة العینان  شه  همچون سه شمع 
105.4 از ره پنهان ز عینین پسر	می كشید آبی نخیل آن پدر
105.5 تا ز فرزند آب این چشمه شتاب	میرود سوی ریاض  مام و باب 
105.6 تازه می باشد ریاض والدین	گشته جاری عینشان  زین هر دو عین 
105.7 چون شود چشمه ز بیماری علیل	خشك گردد برگ و شاخ آن نخیل 
105.8 خشكی نخلش همی گوید پدید	كه: ز فرزند آن شجر نم می كشید
105.9 ای بسا كاریز پنهان همچنین	متصل با جانتان، یا غافلین 
105.10 ای كشیده ز آسمانها و زمین	مایه ها  تا گشته جسم  تو سمین 
105.11 تن ز اجزاء جهان دزدیده ای	پایه پایه زین و آن ببریده ای
105.12 از زمین و آفتاب و آسمان	پارها بر دوختی بر جسم و جان
105.13 یا تو پنداری که بردی رایگان	بار نستانند از تو این و آن
105.14 کالۀ دزدیده نبود پایدار	لیک آرد دزد را تا پای دار
105.15 عاریه ست این، كم همی باید فشارد	كانچه بگرفتی همی باید گزارد
105.16 جز نفخت، كان ز وهاب آمده ست	روح را باش، آن دگرها بیهده ست 
105.17 بیهده، نسبت به جان میگویمش	نی به نسبت با صنیع محكمش 

106. بیان استمداد عارف از سرچشمۀ حیات ابدی و مستغنی شدن او از استمداد و انجذاب از چشمه های آبهای بیوفا، كه علامة ذلك التجافی عن دار  الغرور، كه آدمی چون بر مددهای آن چشم ها اعتماد كند در طلب چشمۀ باقی دائم سست شود. چنانکه حکیم راست
كاری ز درون جان تو می باید --- كز عاریه ها ترا دری نگشاید
یك چشمۀ آب از درون خانه --- به ز آن جویی كه آن ز بیرون آید
106.1 حبذا، كاریز اصل  چیزها	فارغت آرد از این كاریزها
106.2 تو ز صد ینبوع شربت می كشی	هر چه ز آن صد كم شود، كاهد خوشی 
106.3 چون بجوشد از درون چشمۀ سنی	ز استراق  چشمه ها گردی غنی 
106.4 * چشمۀ آبی درون خانه ای	به ز رودی کان نه در کاشانه ای
106.5 قرة العینت چو ز آب و گل بود	راتبۀ این قرّه، درد دل بود
106.6 قلعه را چون آب آید از برون	در زمان  امن باشد بر فزون 
106.7 چونكه دشمن گرد آن حلقه  كند	تا كه اندر خونشان غرقه  كند
106.8 آب بیرون را ببندند آن سپاه	تا نباشد قلعه را  ز آنها پناه 
106.9 آن زمان یك چاه شوری از درون	به ز صد جیحون  شیرین از برون 
106.10 قاطع الاسباب و لشكرهای مرگ	همچو دی آید به قطع شاخ و برگ 
106.11 در جهان نبود مددشان از بهار	جز مگر در جان  بهار  روی یار
106.12 ز آن لقب شد خاك را  "دار الغرور"	كاو كشد پا را سپس  یوم العبور
106.13 پیش از آن از راست وز چپ میدوید	كه: بچینم درد تو، چیزی نچید
106.14 او بگفتی مر تو را وقت غمان	دور از تو رنج و ده  كه در میان 
106.15 چون سپاه رنج آمد  بست دم	خود نمی گوید تو را: من دیده ام 
106.16 حق  پی شیطان بدین سان زد مثل	كه تو را در رزم آرد با حیل 
106.17 * که تو را گوید که: من پشتم تو را	در بلا و، در جفا و، در عنا
106.18 مر تو را یاری دهم، من با توام	در خطرها پیش  تو من میدوم 
106.19 اسپرت باشم  گه  تیر  خدنگ	مخلصت باشم هم اندر وقت تنگ 
106.20 جان فدای تو كنم در انتعاش	رستمی، شیری، هلا مردانه باش 
106.21 سوی كفرش آورد زین عشوه ها	آن جوال  خدعه و مكر و دغا
106.22 چون قدم بنهاد و در خندق فتاد	او بقهقه خنده لب را بر گشاد
106.23 هی بیا، من طمعها دارم ز تو	گویدش: رو  رو كه بیزارم ز تو
106.24 تو نترسیدی ز عدل  كردگار	من همی ترسم، تو دست از من بدار
106.25 گفت حق: خود او جدا گشت از بهی	تو بدین تزویرها هم  كی رهی ؟
106.26 فاعل و مفعول در روز  شمار	رو سیاهند و حریف سنگسار
106.27 ره زده و ره زن  یقین در حكم وداد	در چه  بعدند و، در بئس المهاد
106.28 گول را و غول را، كاو را فریفت	از خلاص و فوز می باید شكیفت 
106.29 هم خر و خر گیر  اینجا در گلند	غافلند اینجا و  آنجا آفلند
106.30 جز كسانی را  كه واگردند از آن	در بهار فضل آیند از خزان 
106.31 توبه آرند و، خدا توبه پذیر	امر او گیرند و، او نعم الامیر
106.32 چون بر آرند از پشیمانی حنین	عرش لرزد از انین المذنبین 
106.33 آنچنان لرزد  كه مادر بر ولد	دستشان گیرد، به بالا می كشد
106.34 كای خداتان واخریده از غرور	نك ریاض  فضل و، نك ربّ غفور
106.35 بعد از این تان  برگ و رزق  جاودان	از هوای حق بود، نه از ناودان 
106.36 چون كه دریا بر وسایط رشك كرد	تشنه چون ماهی بترك مشك كرد
106.37 * قصۀ شهزادگان آور به پیش	کاین حدیث از حدّ امکان است بیش

107. روان شدن شهزادگان در ممالك پدر بعد از وداع و اعادت کردن شاه وقت وداع وصیت خود را
107.1 عزم ره كردند آن هر سه پسر	سوی املاك پدر  رسم  سفر
107.2 در طواف شهرها و قلعه هاش	از ره تدبیر دیوان و معاش 
107.3 * خواستند از شه اجازت، گاه عزم	داد اجازتشان چو نیّت دید جزم
107.4 دست بوس  شاه كردند و وداع	پس بدیشان گفت آن شاه مطاع 
107.5 هر كجا دلتان كشد  عازم شوید	فی امان الله، دست افشان روید
107.6 غیر آن قلعه که نامش "هش ربا"	تنگ آرد بر  كله داران قبا
107.7 الله الله، ز آن دژ  ذات الصور	دور باشید و  بترسید از خطر
107.8 رو و پشت  برجهاش و  سقف و پست	جمله تمثال و نگار و صورتست 
107.9 همچو آن حجرۀ زلیخا پر صور	تا  كند یوسف به ناگاهش نظر
107.10 چونكه یوسف سوی او می ننگرید	خانه را پر نقش  خود كرد آن مكید
107.11 تا به هر سو بنگرد آن خوش عذار	روی او را بیند  او بی اختیار
107.12 بهر دیدۀ روشنان  یزدان  فرد	شش جهت را مظهر آیات كرد
107.13 تا به هر حیوان و نامی كانگرند	از ریاض  حسن  ربانی چرند
107.14 بهر این فرمود با آن اسپه او	حیث ولیتم فثم وجهه 
107.15 از قدح   گر در عطش آبی خورید	در درون  آب  حق را ناظرید
107.16 آنكه عاشق نیست  او در آب در	صورت خود بیند، ای صاحب نظر
107.17 صورت عاشق چو فانی شد در او	پس در آب اكنون كه را بنید؟ بگو
107.18 حسن  حق بیند اندر روی حور	همچو مه در آب  از صنع غیور
107.19 غیرتش بر عاشقی و صادقیست	غیرتش بر دیو و بر استور نیست 
107.20 دیو اگر عاشق شود هم گوی برد	جبرئیلی گشت و، آن دیوی بمرد
107.21 اسلم الشیطان آن جا شد پدید	كه یزیدی شد ز فضلش  بایزید
107.22 این سخن پایان ندارد، ای گروه	الحذر زآن قلعۀ پر از شکوه 
107.23 هین مبادا كه هوستان ره زند	كه فتید اندر شقاوت تا ابد
107.24 از خطر پرهیز آمد مفترض	بشنوید از من حدیث بی غرض 
107.25 در فرج جوئی خرد  سر تیز به	از كمینگاه بلا  پرهیز  به 
107.26 گر نمیگفت این سخن را آن پدر	ور نمی فرمود از آن قلعه حذر
107.27 خود بدان قلعه نمیشد خیلشان	خود نمی افتاد آن سو میلشان 
107.28 كان نبد معروف و، بس مهجور بود	از قلاع و از مناهج دور بود
107.29 چونکه كرد او منع  دلشان ز آن مقال	در هوس افتاد و در كوی خیال 
107.30 رغبتی زآن منع در دلشان برست	كه بباید سرّ این را باز جست 
107.31 كیست كز ممنوع گردد ممتنع ؟	چونكه "الانسان حریصٌ ما منع "
107.32 نهی بر اهل  تقی تبغیض شد	لیک بر اهل  هوا تحریض شد
107.33 پس از این یغوی به قوما  كثیر	هم از این یهدی به قلبا  خبیر
107.34 كی رمد از نی حمام  آشنا ؟	بل رمد ز آن نی حمامات هوا
107.35 پس به شه گفتند: خدمتها كنیم	بر سمعنا ها و اطعناها تنیم 
107.36 رو نگردانیم از فرمان تو	كفر باشد غفلت از احسان  تو
107.37 لیك، استثنا و تسبیح  خدا	ز اعتماد خود بد از ایشان جدا
107.38 ذكر  استثنا و حزم  ملتوی	گفته شد در ابتدای مثنوی 
107.39 صد كتاب ار هست، جز یك باب نیست	صد جهت را قصد  جز محراب نیست 
107.40 این طرق را منتهی یك خانه است	وین هزاران سنبلۀ یك دانه است 
107.41 گونه گونه خوردنیها صد هزار	جمله یك چیز است اندر اعتبار
107.42 از یكی چون سیر گشتی تو تمام	سرد شد اندر دلت پنجه طعام 
107.43 در مجاعت پس تو احول دیده ای	كه یكی را صد هزاران دیده ای 
107.44 گفته بودیم از سقام آن كنیز	و ز طبیبان و کژی تدبیر نیز
107.45 كان طبیبان، همچو اسب بی عذار	غافل و بی بهره بودند از سوار
107.46 كامشان پر زهر از قرع لگام	سمّشان مروح  از تحویل  گام 
107.47 ناشده واقف كه نك بر پشت ما	رائض چست است  استادی نما
107.48 نیست سر گردانی ما زین لگام	جز ز تصریف سوار دوست كام 
107.49 ما پی  گل سوی بستانها شده	گل نموده، لیک آن خاری بده 
107.50 هیچشان این نی كه گویند از خرد	بر گلوی ما كه میكوبد لگد ؟
107.51 آن طبیبان آنچنان بندۀ سبب	گشته اند از مكر  یزدان محتجب 
107.52 گر ببندی در صطبلی گاو نر	باز یابی در مقام گاو   خر
107.53 از خری باشد تغافل خفته وار	كه نجوئی، تا كی است این خفیه كار؟
107.54 خود نگفته: كاین مبدل تا كی است؟	نیست پیدا، او مگر افلاكی است ؟
107.55 تیر سوی راست پرّانیده ای	سوی چپ رفته ست تیرت، دیده ای ؟ 
107.56 سوی آهوئی به صیدی تاختی	خویش را تو صید خوكی ساختی 
107.57 در پی سودی دویده بهر كبس	نارسیده سود و، افتاده به حبس 
107.58 چاهها كنده برای دیگران	خویش را دیده فتاده اندر آن 
107.59 در سبب چون بیمرادت كرد  ربّ	پس چرا بد ظن نگردی در سبب ؟
107.60 بس كسی از مكسبی خاقان شده	دیگری ز آن مسكبه عریان شده 
107.61 بس كس از عقد زنان قارون شده	بس كس از عقد زنان مدیون شده 
107.62 پس سبب  گردان چو دمّ  خر بود	تكیه بر وی كم  كنی  بهتر بود
107.63 در سبب گیری نگردی هم دلیر	كه بس آفتهاش پنهان است زیر
107.64 سرّ استثناست این حزم و حذر	زانكه خر را بز نماید  این قدر
107.65 * مشرکان را دو دو چشم اهل بدر	کم نموده تا ندارند ایچ قدر
107.66 آنكه چشمش بست، گر چه  گربز است	ز احولی اندر دو چشمش، خر  بز است 
107.67 او بگرداند دل و افکار را	چون مقلب حق بود ابصار را
107.68 چاه را تو خانه ای بینی لطیف	دام را تو دانه ای بینی ظریف 
107.69 این تسفسط نیست، تقلیب خداست	می نماید كه حقیقتها كجاست 
107.70 آنكه انكار  حقایق می كند	جملگی او بر خیالی می تند
107.71 او همی گوید كه: حسبان  خیال	هم خیالی باشدت، چشمی بمال 

108. رفتن شهزادگان به جانب قلعۀ ممنوعه عنها بحکم الانسان حریص علی ما منع، و وصیتهای پدر را فراموش کردن و در بلا افتادن و نفس لوامه با ایشان بزبان حال گفتن: الم یأتکم نذیر، و گفتن ایشان در جواب: لو کنانسمع اونعقل ما کانا فی اصحاب السعیر
ما بندگی خویش نمودیم، و لیكن --- خوب بد تو بنده ندانست خریدن
108.1 این سخن پایان ندارد، آن فریق	بر گرفتند از پی آن دژ  طریق 
108.2 بر درخت گندم منهی زدند	از طویلۀ مخلصان بیرون شدند
108.3 چون شدند از منع و نهیش گرمتر	سوی آن قلعه بر آوردند سر
108.4 بر ستیز قول شاه مجتبی	تا به قلعۀ صبر سوز  هش ربا
108.5 آمدند از رغم  عقل پند توز	در شب تاریك  بر گشته ز روز
108.6 اندر آن قلعۀ خوش ذات الصور	پنج در  در بحر و، پنج از سوی بر
108.7 پنج از آن، چون حسّ ظاهر  رنگ و بو	پنج از آن چون حسّ باطن، راز جو
108.8 زآن هزاران صورت و نقش و نگار	میشدند از سو به سو بس بی قرار
108.9 زین قدحهای صور  كم باش مست	تا نگردی بت تراش و بت پرست 
108.10 از قدحهای صور بگذر، مأیست	باده در جام است، لیك از جام نیست 
108.11 * سوی  باده بخش  بگشا پهن گوش	تا از آن سو بشنوی بانگ و خروش
108.12 * چون رسد باده، نیاید جام  كم	گوش دار، آوازت آمد دم به دم 
108.13 آدما، معنیّ "دلبندم" بجوی	ترك قشر و، صورت گندم بگوی 
108.14 چونكه ریگی آرد شد بهر  خلیل	دان كه معزول است گندم، ای نبیل 
108.15 صورت از بی صورت آمد در وجود	همچنان كز آتشی زاده ست  دود
108.16 كمترین غیبی  مصوّر در خصال	چون پیاپی بینی اش  آید ملال 
108.17 حیرت محض آردت  بی صورتی	زاده صد گون آلت از  بی آلتی 
108.18 بی ز دستی، دستها بافد همی	جان  جان سازد  مصوّر آدمی 
108.19 آنچنان كاندر دل از هجر و وصال	می شود بافیده گوناگون خیال 
108.20 هیچ ماند این موثر با اثر ؟	هیچ ماند بانگ و نوحه با ضرر ؟
108.21 نوحه را صورت ضرر بی صورت است	دست خایند از ضرر كش نیست دست 
108.22 این مثل نالایق است، ای مستدل	حیلت تفهیم را جهد المقل 
108.23 صنع  بی صورت نماید صورتی	تن نگارد با حواس و آلتی 
108.24 تا چه صورت باشد  آن بر وفق خود	اندر آرد جسم را در نیك و بد
108.25 صورت نعمت بود، شاكر شود	صورت مهلت بود، صابر شود
108.26 صورت زخمی بود، نالان شود	صورت رحمی بود، بالان شود
108.27 صورت سیری بود، گیرد سفر	صورت تیری بود، گیرد سپر
108.28 صورت خوبان بود، عشرت كند	صورت غیبی بود، خلوت كند
108.29 * صورت خوبی بود، ناز آورد	صورت چنگی بود، ساز آورد
108.30 صورت محتاجی آرد سوی كسب	صورت بازو وری، آرد به غصب 
108.31 این ز حدّ  واندازه ها باشد برون	داعی فعل  از خیال  گونگون 
108.32 بی نهایت كیشها و پیشه ها	جمله ظلّ   صورت اندیشه ها
108.33 بر لب بام ایستاده قوم خوش	هر یكی را بر زمین بین سایه اش 
108.34 صورت فكر است بر بام مشید	و آن عمل، چون سایه بر اركان پدید
108.35 فعل بر اركان و، فكرت مكتتم	لیك در تاثیر و  وصلت، دو بهم 
108.36 آن صور در بزم  كز جام  خوشیست	فایدۀ آن  بیخودی و بی هشیست 
108.37 صورت مرد و زن و  لعب و جماع	فایده ش بی هوشی وقت وقاع 
108.38 صورت نان و نمك  كان نعمت است	فایدۀ آن  قوت بی صورت است 
108.39 در مصاف  آن صورت تیغ و سپر	فایده ش بی صورتی، یعنی ظفر
108.40 مدرسۀ تعلیم و، صورتهای وی	چون به دانش متصل شد، گشت طی 
108.41 این صور چون صورت بی صورتند	پس چرا در نفی صاحب نعمتند ؟
108.42 * پیش او رویند و در نفی  اوفتند	پس صورها بندۀ بی صورتند
108.43 این صور دارد ز بی صورت وجود	چیست پس بر موجد خویشش جحود ؟
108.44 خود از او یابد ظهور  انكار  او	نیست غیر عكس  خود  این كار  او
108.45 صورت دیوار و سقف هر مكان	سایۀ اندیشۀ معمار دان 
108.46 گر چه خود اندر محل  افتكار	نیست سنگ و چوب و خشتی آشكار
108.47 فاعل مطلق  یقین بی صورت است	صورت اندر دست او چون آلت است 
108.48 گه گه آن بیصورت از كتم عدم	مر صور را رو نماید از كرم 
108.49 تا مدد گیرد از او هر صورتی	از كمال و از جمال و قدرتی 
108.50 باز بی صورت چو پنهان كرد رو	آمدند از بهر  كد  در رنگ و بو
108.51 صورتی از صورت دیگر كمال	گر بجوید  باشد آن عین ضلال 
108.52 * جز مگر آن صورتی کآن میر زاد	بابت ارشاد کردش از وداد
108.53 پس چه عرضه میكنی؟ ای بی هنر	احتیاج  خود  به محتاجی دگر
108.54 چون صور بنده ست بر یزدان، مگو	ظن مبر، صورت به تشبیهش مجو
108.55 در تضرع جوی و  در افنای خویش	كز تفكر جز صور ناید به پیش 
108.56 ور ز غیر صورتت نبود فره	صورتی كان بی تو زاید  در تو  به 
108.57 صورت شهری كه آنجا می روی	ذوق  بی صورت كشیدت، ای روی 
108.58 پس به معنی میروی تا لامكان	كه خوشی غیر مكان است و زمان 
108.59 صورت یاری كه نزد او شوی	از برای مونسی اش میروی 
108.60 پس به معنی  سوی بی صورت شدی	گر چه زآن مقصود غافل آمدی 
108.61 در حقیقت  حق بود معبود  كلّ	كز پی ذوق است سیران  سبل 
108.62 لیك، روی خود سوی دم كرده اند	گر چه سر اصل است، سر  گم كرده اند
108.63 لیك آن سر، پیش  این ضالان  گم	میدهد داد سری  از راه  دم 
108.64 آن ز سر می یابد آن داد، این ز دم	قوم  دیگر  پا و سر كردند  گم 
108.65 چونكه  گم شد جمله، جمله یافتند	از  كم آمد، سوی  كل بشتافتند

109. دیدن آن سه پسر شاه در قصر قلعۀ ذات الصور نقش  روی دختر شاه چین را و بیهوش شدن هر سه برادر و در فتنه افتادن و تفحص كردن، كه این صورت كیست ؟
109.1 این سخن پایان ندارد، آن گروه	صورتی دیدند با حسن و شكوه 
109.2 خوب تر  زآن  دیده بودند آن فریق	لیك زین رفتند در بحر عمیق 
109.3 زانكه  افیونشان از این كاسه رسید	كاسه ها محسوس و  افیون ناپدید
109.4 كرد کار  خویش  قلعۀ هش ربا	هر سه را انداخت در چاه بلا
109.5 تیر غمزه دوخت دل را بی كمان	الامان یاذالامان، ای بی امان 
109.6 قرنها را صورت سنگین بسوخت	آتشی در دین و دلشان بر فروخت 
109.7 چونكه روحانی بود  خود چون بود؟	فتنه اش هر لحظه دیگرگون بود
109.8 عشق  صورت در دل  شه زادگان	چون خلش میكرد  مانند سنان 
109.9 اشك می بارید هر یك همچو میغ	دست می خائید و می گفت: ای دریغ 
109.10 ما كنون دیدیم، شه ز آغاز دید	چندمان سوگند داد  آن بی ندید
109.11 انبیا را حقّ  بسیار است از آن	كه خبر كردند از پایانمان 
109.12 كانچه میكاری  نروید غیر خار	وین طرف پرّی  نیابی زو مطار
109.13 تخم از من گیر  تا ریعی دهد	با پر من پر  كه تیر آن سو جهد
109.14 تو ندانی واجبیّ  آن و هست	هم تو گوئی: آخر آن واجب بدست 
109.15 او تو است، اما نه این تو که تن است	آن توئی که برتر از ما و من است 
109.16 این توئی ظاهر که پنداری توئی	هست اندر سوی و تو از بی سوئی
109.17 بر صدف لرزان چرائی؟ ای گهر	توی خود را  نی مدان، میدان شکر
109.18 توی بیگانه است با تو این توئی	توی خود را یاب و بگذر از دوئی
109.19 توی آخر سوی توی اوّلت	آمده ست از بهر تنبیه و صلت 
109.20 توی تو در دیگری آمد دفین	من غلام  مرد خود بینی چنین 
109.21 آنچه اندر آینه بیند جوان	پیر اندر خشت بیند بیش از آن 
109.22 ز امر شاه خویش بیرون آمدیم	با عنایات پدر  یاغی شدیم 
109.23 سهل دانستیم قول  شاه را	و آن عنایتهای بی اشباه را
109.24 نك در افتادیم در خندق همه	خسته و كشتۀ بلا، بی ملحمه 
109.25 تكیه بر عقل  خود و فرهنگ خویش	بودمان تا این بلا آمد به پیش 
109.26 بی مرض دیدیم خود را  بی زرق	آنچنان كه خویش را بیمار  دق 
109.27 علت پنهان كنون شد آشكار	بعد از آنكه بند گشتیم و شكار
109.28 سایۀ رهبر به است از ذكر  حق	یك قناعت به كه صد لوت و طبق 
109.29 * در قناعت خوانده باشی، ای خسن	ذکر ذکر حق و ذکر بوالحسن
109.30 چشم  بینا  بهتر از سیصد عصا	چشم بشناسد  گهر را از حصا
109.31 در تفحص آمدند اندر زمان	صورت كه بود؟ عجب! این در جهان 
109.32 بعد بسیاری تفحّص در مسیر	كشف كرد آن راز را شیخی بصیر
109.33 نه از طریق  گوش، بل از وحی هوش	رازها بد پیش  او بی روی پوش 
109.34 گفت: نقش  رشك پروین است این	صورت شه زادۀ چین است این 
109.35 * دختری دارد شه چین بی مثال	در بها و در جمال و در کمال
109.36 همچو جان و چون پری  پنهانست او	در مكتم پرده و  ایوانست او
109.37 سوی او نه مرد ره دارد  نه زن	شاه پنهان كرد او را از فتن 
109.38 غیرتی دارد ملك بر نام  او	كه نپرّد مرغ هم بر بام  او
109.39 وای آن دل  كش چنین سودا فتاد	هیچ كس را این چنین سودا مباد
109.40 این سزای آنكه تخم  جهل كاشت	و آن نصیحت را كساد و سهل داشت 
109.41 اعتمادی كرد بر تدبیر  خویش	كه برم من كار  خود با عقل  پیش 
109.42 نیم ذره ز آن عنایت  به بود	كه ز تدبیر خرد پانصد رسد
109.43 ترك مكر  خویشتن گیر  ای امیر	پا  بكش پیش عنایت و بمیر
109.44 این بقدر حیلۀ معدود نیست	زین حیل، تا تو نمیری  سود نیست
109.45 * تا نمیری سود کی خواهی ربود؟	رو بمیر و بهره بردار از وجود 

110. حكایت صدر جهان در بخارا و کرم او و آنکه اگر کسی بزبان از او سوال کردی، هیچ ندادی
110.1 در بخارا خوی آن صدر  اجل	بود با خواهندگان  حسن  عمل 
110.2 داد بسیار و عطای بی شمار	تا به شب بودی ز جودش  زر نثار
110.3 زر به كاغذ پاره ها پیچیده بود	تا وجودش بود، می افشاند جود
110.4 همچو خورشید و چو ماه پاك باز	آنچه گیرند از ضیا  بدهند باز
110.5 خاك را زر بخش  كبود؟ آفتاب	زر از او در كان و، گنج اندر خراب 
110.6 هر صباحی فرقه ای را راتبه	تا نماند  امتی  زو خائبه 
110.7 مبتلایان را بدی روزی عطا	روز دیگر بیوگان را  آن سخا
110.8 روز دیگر بر علویان  مقل	با فقیهان روز دیگر مشتغل 
110.9 روز دیگر بر تهی دستان  عام	روز دیگر بر گرفتاران  وام 
110.10 * روز دیگر بر یتیمان  صغیر	روز دیگر بر ضعیفان  اسیر
110.11 * روز دیگر بهر ابناء السبیل	روز دیگر مر مکاتب را کفیل
110.12 شرط آن بد، كه كسی زاو  با زبان	زر نخواهد هیچ و، نگشاید دهان 
110.13 لیك خامش  بر حوالیّ رهش	ایستاده مفلسان، دیواروش 
110.14 هر كه كردی ناگهان با لب سؤال	زو نبردی زین گنه  یك حبه  مال 
110.15 من صمت منكم نجا بد یاسه اش	* بر همه اهل بخارا سایه اش
110.16 بر خموشی داشت عشق و تاسه اش *	خامشان را بود كیسه و كاسه اش 
110.17 نادرا   روزی یكی پیری بگفت	ده زكاتم، كه منم با جوع  جفت 
110.18 منع كرد از پیر و  پیرش جد گرفت	مانده خلق از جدّ  پیر اندر شگفت 
110.19 گفت: بس بی شرم پیری  ای پدر	پیر گفت: از من توئی بی شرم تر
110.20 كاین جهان خوردی و میخواهی به طمع	كان جهان با این جهان گیری به جمع 
110.21 خنده ش آمد، مال داد آن پیر را	پیر تنها برد آن توفیر را
110.22 غیر این پیر  ایچ خواهنده از او	نیم حبّه زر ندید و یک تسو
110.23 نوبت روز فقیهان  ناگهان	یك فقیه از حرص آمد در فغان 
110.24 كرد زاریها بسی چاره نبود	گفت هر نوعی، نبودش هیچ سود
110.25 روز دیگر با  رگو  پیچید پا	ناكس اندر صف قوم  مبتلا
110.26 تخته ها بر ساق بست از چپ و راست	تا برد آن شه گمان کاشکسته پاست 
110.27 دیدش و بشناختش، چیزی نداد	روز  دیگر  رو بپوشید  از لباد
110.28 * تا گمان آید که نابیناست او	در میان اعمیان برخاست او
110.29 هم بدانستش، ندادش هیچ چیز	از گناه و جرم  گفتن آن عزیز
110.30 چونكه عاجز شد ز صد گونه مكید	چون زنان او چادری بر سر كشید
110.31 در میان بیوگان رفت و نشست	سر فرو افكند و  پنهان كرد  دست 
110.32 هم شناسیدش  ندادش صدقه ای	در دلش آمد ز حرمان حرقه ای 
110.33 رفت پس پیش كفن خواهی پگاه	كه بپیچم در نمد، نه پیش  راه 
110.34 هیچ مگشا لب، نشین و می نگر	تا كند صدر جهان  اینجا گذر
110.35 بو  كه بیند، مرده  پندارد به ظن	زر در اندازد پی وجه كفن 
110.36 هر چه بدهد  نیمه ای بدهم به تو	همچنان كرد آن فقیر  کدیه خو
110.37 در نمد پیچید و بر راهش نهاد	معبر صدر جهان  آنجا فتاد
110.38 چند زر انداخت بر روی نمد	دست بیرون كرد از تعجیل خود
110.39 تا نگیرد آن كفن خواه آن صله	تا نهان نكند از او آن ده دله 
110.40 مرده از زیر نمد بر كرد دست	سر برون کرد از پی دست او ز پست 
110.41 گفت با صدر جهان: چون بستدم	ای ببسته بر من ابواب  كرم 
110.42 گفت: لیكن، تا نمردی، ای عنود	از جناب من نبردی هیچ جود
110.43 سرّ  "موتوا  قبل موت" این بود	كز پی مردن  غنیمتها رسد
110.44 غیر مردن  هیچ فرهنگ دگر	در نگیرد با خدا، ای حیله گر
110.45 یك عنایت، به ز صد گون اجتهاد	جهد را خوف است از صد گون فساد
110.46 و آن عنایت هست موقوف ممات	تجربه كردند این ره را ثقات 
110.47 بلكه مرگش بی عنایت نیز نیست	بی عنایت، هان و هان، جائی مأیست 
110.48 آن زمرّد باشد، این افعی  پیر	بی زمرد كی شود افعی ضریر ؟

111. حكایت امرد و كوسه در خانقاه با لوطی و تدبیر امرد
111.1 امردی و كوسه ای در انجمن	آمدند و مجمعی بد در وطن 
111.2 مشتغل ماندند قوم محتجب	روز رفت و، شد زمان  ثلث شب 
111.3 ز آن عزب خانه نرفتند آن دو كس	هم بخفتند آن سو از ترس عسس 
111.4 كوسه را بد  بر زنخدان  چار مو	لیك همچون ماه بدرش بود رو
111.5 كودك امرد به صورت بود زشت	هم نهاد اندر پس  خود بیست خشت 
111.6 لوطیی دب برد شب از گمرهی	خشتها را نقل كرد آن مشتهی 
111.7 دست بر کودک زد، او از جا بجست	گفت: هی تو كیستی ای سگ پرست ؟
111.8 گفت: این سی خشت چون انباشتی ؟	گفت: تو سی خشت چون برداشتی ؟
111.9 * گفت: ای فی النار خرس مرده ریگ	ابله و بی خاصیت مانند دیگ
111.10 كودكی بیمارم و، از ضعف خود	كردم اینجا احتیاط  مرتقد
111.11 گفت: اگر داری ز رنجوری تفی	چون نرفتی جانب دار الشفی؟
111.12 یا به خانۀ یك طبیب مشفقی	كاو گشادی از سقامت مغلقی 
111.13 گفت: آخر من كجا تانم شدن؟	كه به هر جا میروم  من ممتحن 
111.14 چون تو زندیقی، پلیدی، ملحدی	می برآرد سر به پیشم چون ددی 
111.15 خانقاهی كاو بود بهتر مكان	من ندیدم یك زمان در وی امان 
111.16 رو به من آرند مشتی خمر خوار	چشمها پر نطفه  كف خایه فشار
111.17 وآنكه ناموسیست خود را زیر زیر	غمزه دزدد  میدهد مالش به كیر
111.18 * یار  با ناموس را غیر نظر	نیست، لیکن زین نظر دین پر خطر
111.19 خانقه چون این بود   بازار  عام	چون بود خر گله و دیوان  خام ؟ 
111.20 خر كجا ؟  ناموس و تقوی از كجا ؟	خر چه داند خشیت و خوف و رجا ؟
111.21 عقل باشد ایمنی و عدل جو	بر  زن و بر مرد، اما عقل كو ؟
111.22 ور گریزم من روم سوی زنان	همچو یوسف  افتم اندر افتتان 
111.23 یوسف از زن یافت زندان و فشار	من شوم توزیع بر پنجاه دار
111.24 آن زنان  از جاهلی بر من تنند	اولیاشان قصد جان من كنند
111.25 نی ز مردان چاره دارم، نی زنان	چون كنم چون نی از اینم نی از آن ؟
111.26 بعد از آن كودك به كوسه بنگریست	گفت: او با آن دو مو از غم بریست 
111.27 فارغ است از خشت و از پیكار  خشت	و ز چو تو مادر فروش كنگ زشت 
111.28 بر زنخدان چار مو  بهر  نمون	بهتر از سی خشت پیرامون كون 
111.29 ذره ای سایۀ عنایت بهتر است	از هزاران كوشش طاعت پرست 
111.30 زانكه شیطان خشت طاعت بر كند	گر  دو صد خشت است، خود را  ره كند
111.31 * با عنایت او ندارد زهره ای	تا بسازد خویشتن را بهره ای
111.32 خشت اگر پر است  بنهادۀ تو است	آن دو سه مو  از عطای آن سو است 
111.33 در حقیقت هر یکی مو را از آن	خرد منگر، همچو کوهی دان  کلان
111.34 در حقیقت، هر یك از آن مو  کهیست	كان امان نامه و صلۀ شاهنشهیست 
111.35 تو اگر صد قفل بنهی بر دری	بر كند آن جمله را  خیره سری 
111.36 شحنه ای  از موم  اگر مهری نهد	پهلوانان را از آن  دل بشكهد
111.37 آن دو سه تار  عنایت  همچو كوه	سد شده  چون فرّ سیما در وجوه 
111.38 خشت را مگذار، ای نیكو سرشت	لیك  هم  ایمن مخسب از دیو  زشت 
111.39 رو  دو تا مو  زآن كرم  در دست آر	وآنگهان ایمن بخسب و غم مدار
111.40 نوم  عالم  از عبادت  به بود	آنچنان علمی كه مستنبه بود
111.41 آن سكون سابح اندر آشنا	به ز جهد اعجمی  با دست و پا
111.42 * دست و پا ساکن به آب اندر سباح	به رود از اعجمی با انتطاح
111.43 میرود سباح ساکن چون عمد	اعجمی زد دست و پا و غرق شد
111.44 علم دریائی است بی حدّ و كنار	طالب علم است غواص  بحار
111.45 گر هزاران سال باشد عمر  او	می نگردد هیچ سیر از جست و جو

112. در بیان حدیث منهومان لا یشبعان طالب العلم و طالب الدنیا
112.1 كان رسول  حق بگفت اندر بیان	اینكه: منهومان هما لا یشبعان 
112.2 طالب الدنیا و توفیراتها	طالب العلم و  تدبیراتها
112.3 پس در این قسمت چو بگماری نظر	غیر  دنیا باشد این علم، ای پدر
112.4 * غیر دنیا پس چه باشد آخرت ؟	كت  كند  ز ینجا و  گردد رهبرت 
112.5 غیر دنیا آخرت باشد یقین	کان برد ز اینجات آنجا، ای امین

113. بحث شاهزادگان با همدیگر در آن قضیه و مقاله ی برادر بزرگتر
113.1 رو به هم كردند هر سه مفتتن	هر سه را یك درد و یک رنج و حزن 
113.2 هر سه در یك فكر و یك سودا  ندیم	هر سه از یك رنج و یك علت  سقیم 
113.3 در خموشی هر سه را خطرت یكی	در سخن هم هر سه را حجت یكی 
113.4 یك زمانی اشك ریزان هر سه شان	بر سر خوان  مصیبت  خون فشان 
113.5 یك زمان از آتش دل  هر سه كس	بر زده با سوز چون مجمر نفس 
113.6 آن بزرگین گفت: کای اخوان  خیر	ما نه نر بودیم اندر نصح  غیر؟
113.7 از حشم  هر كه به ما كردی گله	از بلا و خوف و فقر و زلزله 
113.8 ما نمی گفتیم: كم نال از حرج ؟	صبر كن، كالصبر مفتاح الفرج 
113.9 این كلید صبر ما اكنون چه شد ؟	ای عجب! منسوخ شد قانون، چه شد؟
113.10 ما نمی گفتیم: کاندر كش مكش	اندر آتش همچو زر خندیم خوش ؟ 
113.11 مر سپه را  وقت تنگاتنگ جنگ	گفته ما كه: هین، مگردانید رنگ 
113.12 آن زمان كه بود اسبان را وطا	جمله سرهای بریده  زیر پا
113.13 ما سپاه خویش را هی هی  كنان	كه: به پیش آئید قاهر  چون سنان 
113.14 جمله عالم را نشان داده به صبر	زآنكه صبر آمد چراغ و نور صدر
113.15 نوبت ما شد، چه خیره سر شدیم !	چون زنان  زشت  در چادر شدیم 
113.16 ای دلی كه جمله را كردی تو گرم	گرم  كن خود را و، از خود  دار شرم 
113.17 ای زبان كه جمله را ناصح بدی	نوبت تو گشت، از چه تن زدی ؟
113.18 ای خرد، كو پند شكر خای تو ؟	دور  توست این دم، چه شد هیهای تو؟
113.19 ای ز دلها برده صد تشویش را	نوبت تو شد، بجنبان ریش را
113.20 از غری  ریش ار كنون دزدیده ای	پیش از این بر ریش  خود خندیده ای 
113.21 چون به درد دیگران  درمان بدی	درد   مهمان  تو شد، چون تن زدی ؟ 
113.22 * وقت پند دیگرانی  های های	در غم خود چون زنانی، وای وای 
113.23 بانگ بر لشكر زدن بد ساز  تو	بانگ بر زن، چه گرفت آواز  تو ؟
113.24 آنچه پنجه سال بافیدی به هوش	ز آن نسیج خود  بغلتاقی بپوش 
113.25 از نوایت گوش  یاران بود خوش	دست بیرون آر و گوش خود بكش 
113.26 سر بدی پیوسته، خود را دم مكن	پا و دست و ریش و سبلت  گم مكن 
113.27 بازی آن توست بر روی بساط	خویش را در طبع آر و در نشاط
113.28 * این حکایت گوش کن، ای با خرد	تا بدانی اندر این معنی سند

114. به مجلس کشیدن پادشاهی فقیهی را و بزخم مشت بطبع آوردن
114.1 پادشاهی مست اندر بزم  خوش	می گذشت آن یك فقیهی بر درش 
114.2 كرد اشارت  كش در این مجلس كشید	وز شراب لعل در خوردش دهید
114.3 پس كشیدندش به شه بی اختیار	شست در مجلس ترش چون زهر مار
114.4 عرضه كردش، نپذرفت او به خشم	از شه و ساقی بگردانید چشم 
114.5 كه به عمر خود نخوردستم شراب	خوشتر آید از شرابم زهر مار 
114.6 هین به جای می  مرا زهری دهید	تا من از خویش و، شما زین وا رهید
114.7 می  نخورده، عربده آغاز كرد	گشته در مجلس گران  چون  مرگ درد
114.8 همچو اهل نفس و اهل آب و گل	در جهان بنشسته با اصحاب دل 
114.9 حق ندارد خاصگان را در كمون	از می ابرار جز در یشربون 
114.10 عرضه میدارند بر محجوب  جام	حس نمی یابد از او، غیر از كلام 
114.11 رو همی گرداند از ارشادشان	كه نمی بیند به دیده  دادشان 
114.12 گر ز گوشش تا به حلقش ره بدی	سرّ نصح اندر درونشان در شدی 
114.13 چون همه نار است جانش نیست نور	كافكند در نار  سوزان  جز قشور
114.14 مغز بیرون ماند و قشر  گفت رفت	كی شود از قشر معده گرم و زفت ؟ 
114.15 نار  دوزخ  جز كه قشر افشار نیست	نار را با هیچ مغزی كار نیست 
114.16 ور بود بر مغز ناری شعله زن	بهر پختن دان، نه بهر سوختن 
114.17 تا كه باشد حق حكیم  این قاعده	مستمر دان در گذشته و نامده 
114.18 مغز  نغز و قشرها  مغفور از او	مغز را پس چون بسوزد؟ دور از او
114.19 از عنایت  گر بكوبد بر سرش	اشتها آرد شراب احمرش 
114.20 ور نكوبد  ماند او بسته دهان	چون فقیه از شرب و  بزم  این شهان 
114.21 شاه با ساقی بگفت: ای نیك پی	چه خموشی؟ ده به طبعش آر هی 
114.22 هست پنهان حاكمی بر هر خرد	هر كه را خواهد به فن از خود برد
114.23 آفتاب مشرق و تنویر او	چون اسیران بسته در زنجیر او
114.24 چرخ را  چرخ اندر آرد در زمن	چون بخواند در دماغش  نیم  فن 
114.25 عقل، كاو عقل  دگر را سخره كرد	مهره زو دارد، وی است استاد نرد
114.26 چند سیلی بر سرش زد، گفت: گیر	در كشید از بیم  سیلی  آن زحیر
114.27 مست گشت و، شاد و خندان شد چو باغ	در ندیمی و مضاحك رفت و لاغ 
114.28 شیر گیر و خوش شد، انگشتك بزد	سوی مبرز رفت تا میزك كند
114.29 یك كنیزك دید در مبرز  چو ماه	سخت زیبا رخ  ز قرناقان  شاه 
114.30 چون بدید او را، دهانش باز ماند	عقل رفت و  تن ستم پرداز ماند
114.31 عمرها بوده عزب، مشتاق و مست	بر كنیزك در زمان بر زد دو دست 
114.32 بس طپید آن دختر و نعره فراشت	بر نیامد با وی و، سودی نداشت 
114.33 زن به دست مرد  در وقت لقا	چون خمیر آمد به دست نانوا
114.34 بسرشد  گاهیش نرم و  گه درشت	زو بر آرد چاق چاقی زیر مشت 
114.35 گاه پهنش واكشد بر تخته ای	در همش آرد گهی یك لخته ای 
114.36 گاه در وی ریزد آب و  گه نمك	از تنور و آتشش سازد محك 
114.37 این چنین پیچید مطلوب و طلوب	اندر این لعبند مغلوب و غلوب 
114.38 این لعب  تنها نه شو  را با زن است	هر عشیق و عاشقی را این فن است 
114.39 از قدیم و حادث و عین و عرض	پیچشی چون ویس و  رامین مفترض 
114.40 لیك، لعب هر یكی رنگی دگر	پیچش هر یك ز فرهنگی دگر
114.41 شوی و زن را گفته شد بهر مثیل	كه مكن ای شوی   زن را بد گسیل 
114.42 آن شب گردك، نه ینگا  دست او	خوش امانت داد اندر دست تو ؟
114.43 كانچه تو با او كنی، ای معتمد	از بد و نیكی خدا با تو كند
114.44 * این زن  دنیا که هست او مست تو	حق امانت دادش اندر دست تو
114.45 حاصل، آنجا آن فقیه از بیخودی	نی عفیفی ماندش و نی زاهدی
114.46 آن فقیه افتاد بر آن حور زاد	آتش  او اندر آن پنبه فتاد
114.47 جان به جان پیوست و، قالبها چخید	زن چو مرغ  سر بریده می طپید
114.48 چه شراب و چه ملك، چه ارسلان؟	چه حیا، چه دین، چه خوف و بیم جان ؟ 
114.49 چشمشان افتاده اندر عین و غین	نی حسن پیدا شد آنجا، نی حسین 
114.50 * یافت هر یکشان از آن دیگر مراد	طبع  هر یک خرّم و دل گشت شاد
114.51 شد دراز و، كو طریق باز گشت؟	انتظار شاه هم از حد گذشت 
114.52 شاه آمد تا ببیند واقعه	یافت  آنجا  زلزله و القارعه 
114.53 آن فقیه از جای بر جست و برفت	سوی مجلس، جام  می  بربود  تفت 
114.54 شه چو دوزخ، پر شرار و پر نكال	تشنۀ خون دو جفت بد فعال 
114.55 چون فقیهش دید پر از خشم و قهر	تلخ و خونی گشته همچون جام  زهر
114.56 بانگ زد بر ساقی اش، كای گرم کار	چه نشستی خیره؟ هین  در طبعش آر
114.57 خنده آمد شاه را، گفت: ای كیا	آمدم با طبع، آن دختر تو را
114.58 پادشاهم، كار من عدل است و داد	ز آن خورم كه یار را  جودم بداد
114.59 * آنچه آن را میخورم از ترش و خوش	میدهد در خورد یار از پنج و شش
114.60 آنچه آن را می ننوشم همچو نوش	كی دهم آن را به خورد یار و توش 
114.61 زآن خورانم من غلامان را كه من	میخورم بر خوان  خاص خویشتن 
114.62 زآن خورانم بندگان را از طعام	كه خورم من، خود ز پخته، یا که خام 
114.63 من چو پوشم از خز و اطلس لباس	ز آن بپوشانم حشم را، نه پلاس 
114.64 شرم دارم از نبیّ ذو فنون	ألبسوهم گفت مما تلبسون 
114.65 مصطفی كرد این وصیت با بنون	اطعموا الاذناب مما تاكلون 
114.66 * شد فقیه و برد با خود جفت خوب	از عطای خاص  کشاف الکروب
114.67 دیگران را بس به طبع آورده ای	در صبوری چست و راغب كرده ای 
114.68 هم به طبع آور به مردی خویش را	پیشوا  كن عقل  دور اندیش را
114.69 چون قلاووزی صبرت پر شود	جان به اوج  عرش و كرسی بر شود
114.70 مصطفی بین چونکه صبرش شد براق	بركشانیدش به بالای طباق 
114.71 * چون صبوری پیشه کرد ایوب  راد	از بلا او را در  رحمت گشاد
114.72 * صبر صدر آمد به هر حالت که  هست	صبر وامگذار تا بتوان ز دست
114.73 * صبر مفتاح الفرج نشنیده ای	کاندر این تعجیل در پیچیده ای
114.74 * صبر آرد عاشقان را کام  دل	بیدلان را صبر شد آرام  دل
114.75 * حد ندارد این سخن کوتاه کن	واز حدیث عاشقان بر گو سخن

115. رفتن شاه زادگان بعد از اتمام ماجرا به جانب ولایت چین تا به قدر امكان به مقصود نزدیكتر باشند اگر  راه وصل مسدود است به قدر امكان نزدیك شدن محمود است
115.1 * باز گرد ای عاشق و  زوتر بران	کانتظار توست آن شهزادگان
115.2 * هر سه شهزاده چو کار افتادشان	عشق در خود گوشمالی دادشان
115.3 این بگفتند و  روان گشتند زود	هر چه بود، ای یار من، آن لحظه بود
115.4 صبر بگزیدند و  صدّیقین شدند	بعد از آن سوی بلاد چین شدند
115.5 والدین و ملك را بگذاشتند	راه معشوق نهان برداشتند
115.6 همچو ابراهیم ادهم از سریر	عشقشان بی پا و سر كرد و فقیر
115.7 یا چو ابراهیم مرسل  سر خوشی	خویش را افكند اندر آتشی 
115.8 یا چو اسماعیل صبار مجید	پیش عشق و خنجرش حلقی كشید

116. حكایت امرؤ القیس كه پادشاه عرب بود و با جمال و کمال و زنان عرب چون زلیخا شیفتۀ او بودند، مگر دانست اینها همه تمثال صورتی اند، باید طالب معنی شد
116.1 امرؤ القیس از ممالك خشك لب	هم كشیدش عشق از خطۀ عرب 
116.2 * بود نازک طبع و هم صاحب جمال	شاعر و صاحب اصول، اندر کمال
116.3 * چونکه زد عشق حقیقی بر دلش	سرد شد ملک و عیال و منزلش
116.4 * نیم شب دلقی بپوشید و برفت	از میان مملکت بگریخت تفت
116.5 تا بیامد خشت میزد در تبوك	با ملك گفتند: شاهی از ملوك 
116.6 امرؤ القیس آمدست اینجا به كد	شد شكار عشق و  خشتی میزند
116.7 آن ملك بر خاست شب  شد پیش او	گفت با او: ای ملیك نیک خو
116.8 یوسف وقتی  دو ملكت شد كمال	مر تو را رام از بلاد و از جمال 
116.9 گشته مردان بندگان از تیغ  تو	و آن زنان ملك مه بی میغ  تو
116.10 پیش ما باشی تو، بخت ما بود	جان  ما از وصل  تو  صد جان شود
116.11 هم من و هم ملك من  مملوك تو	ای به همت ملكها متروك تو
116.12 فلسفه گفتش بسی و  او خموش	ناگهان وا كرد از سرّ  روی پوش 
116.13 تا چه گفتش او به گوش از عشق و درد	همچو خود در حال، سر گردانش كرد
116.14 دست او بگرفت و با او یار شد	او هم از تاج و كمر بیزار شد
116.15 تا بلاد دور رفتند آن دو شه	عشق یك كرّت نكرده ست این گنه 
116.16 بر بزرگان شهد و  بر طفلانست شیر	او به هر كشتی بود  من الاخیر
116.17 * که چو در کشتی شود غرغش کند	تا به قعر از پای تا فرقش کند
116.18 * قصۀ کیخسرو آن شاه زمان	هست شهره در میان انس و جان
116.19 غیر این دو، بس ملوك بی شمار	عشقشان بربود از ملك و تبار
116.20 جان این سه شه بچه هم  گرد چین	همچو مرغان گشته هر سو دانه چین 
116.21 زهره نی تا لب گشایند از ضمیر	زانكه رازی با خطر بود و خطیر
116.22 صد هزاران سر به یکجو آن زمان	عشق خشم آلوده   زه كرده  كمان 
116.23 عشق خود بی خشم در وقت خوشی	خوی دارد دم به دم خیره كشی 
116.24 این بود آن لحظه كاو خشنود شد	من چه گویم؟ چون كه خشم آلود شد
116.25 لیك، مرج  جان فدای شیر  او	كش  كشد این عشق و  آن شمشیر  او
116.26 كشتنش  به از هزاران زندگی	سلطنتها مردۀ آن بندگی 
116.27 با كنایت رازها با یکدگر	پست گفتندی به صد خوف و خطر
116.28 راز را غیر از خدا محرم نبود	آه را جز آسمان هم دم نبود
116.29 اصطلاحاتی میان همدگر	داشتند از بهر  ایراد خبر
116.30 زین لسان الطیر عام آموختند	طمطراق  سروری اندوختند
116.31 صورت آواز مرغ است آن كلام	غافل است از جان مرغان  مرد خام 
116.32 كو سلیمانی كه داند لحن  طیر؟	دیو گر چه ملك گیرد، هست غیر
116.33 دیو بر شبه سلیمان كرده ایست	علم مكرش هست و،علمناش نیست 
116.34 چون سلیمان از خدا بشاش بود	منطق الطیری ز علمناش بود
116.35 تو از آن مرغ هوائی فهم كن	كه ندیدستی طیور  من لدن 
116.36 جای سیمرغان بود آن سوی قاف	هر خیالی را نباشد دست باف 
116.37 هر خیالی را  كه دید  آن اتفاق	آنگهش  بعد العیان  افتد فراق 
116.38 نی فراق قطع  بهر مصلحت	كایمن است از هر فراق آن منقبت 
116.39 بهر استبقای آن جسم  چو جان	لحظه ای در ابر  خور گردد نهان
116.40 * بهر اسبقای آن روحی جسد	آفتاب از برف یك دم در كشد
116.41 بهر جان خویش جو  ز ایشان صلاح	هین مدزد از حرف ایشان اصطلاح 
116.42 آن زلیخا  از سپندان تا به عود	نام جمله چیز  یوسف كرده بود
116.43 نام او در نامها مكتوم كرد	محرمان را سرّ  آن معلوم كرد
116.44 چون بگفتی "موم ز آتش نرم شد"	این بدی "كان یار  با ما گرم شد"
116.45 ور بگفتی "مه بر آمد بنگرید"	ور بگفتی "سبز شد آن شاخ  بید"
116.46 * ور بگفتی "آبها خوش میطپند"	ور بگفتی "خوش همی سوزد سپند"
116.47 ور بگفتی "برگها خوش می تنند"	* "دست بر هم رقص و مستی میکنند"
116.48 ور بگفتی " گل به بلبل راز گفت"	ور بگفتی "سرّ شه شهباز گفت" 
116.49 ور بگفتی "چه همایون است بخت؟"	ور بگفتی كه "بر افشانید رخت" 
116.50 ور بگفتی كه "سقا آورد آب"	ور بگفتی " هین بر آمد آفتاب "
116.51 ور بگفتی "دوش دیگی پخته اند"	یا "حوائج از برش یك لخته اند"
116.52 ور بگفتی "هست نانها بی نمك"	ور بگفتی "عكس می گردد فلك" 
116.53 ور بگفتی كه "به درد آمد سرم"	ور بگفتی "درد سر شد خوشترم" 
116.54 * محرمان را زآن خبر بد، که چه گفت	که مخالف با موافق گشت جفت
116.55 گر ستودی، اعتناق  او بدی	ور نكوهیدی، فراق  او بدی 
116.56 صد هزاران نام اگر بر هم زدی	قصد او و  خواه او، یوسف بدی 
116.57 گرسنه بودی، چو گفتی نام  او	می شدی او سیر و، مست از جام  او
116.58 تشنگیش از نام  او ساكن شدی	نام  یوسف شربت باطن شدی 
116.59 ور بدی دردیش، ز آن نام  بلند	درد او در حال گشتی سودمند
116.60 وقت سرما بودی او را پوستین	این  كند در عشق  نام  دوست، این 
116.61 عام  می خوانند هر دم نام  پاك	این عمل نكند  چو نبود عشقناك 
116.62 آنچه عیسی كرده بود از نام  هو	می شدی پیدا  ورا  از نام او
116.63 چونكه با حق متصل گردید جان	ذكر آن این است و، ذكر اینست آن 
116.64 خالی از خود بود و  پر از عشق  دوست	پس ز كوزه آن ترابد  كاندر اوست 
116.65 خنده بوی زعفران  وصل داد	گریه بوهای پیاز  آن بعاد
116.66 هر یكی را هست در دل صد مراد	این نباشد مذهب عشق و وداد
116.67 یار آمد عشق را  روز  آفتاب	آفتاب آن روی را همچون نقاب 
116.68 آنكه نشناسد نقاب از روی یار	"عابد الشمس" است، دست از وی بدار
116.69 روز او و  روزی عاشق هم او	دل هم او، دل سوزی عاشق هم او
116.70 ماهیان را نقد شد  از عین آب	نان و آب و جامه و دارو و خواب 
116.71 همچو طفل است او، ز پستان شیر گیر	می نداند در دو عالم  غیر  شیر
116.72 طفل داند هم نداند شیر را	راه نبود این طرف تدبیر را
116.73 گیج كرد  این  گرد نامه  روح را	تا بیابد فاتح و مفتوح را
116.74 گیج نبود در روش، بلك اندر او	حاملش دریا بود، نه سیل و جو
116.75 چون بیابد او كه یابد  گم شود	همچو سیلی غرقۀ قلزم شود
116.76 دانه چون گم گردد آنگه تین بود	"تا نمردی  زر ندادم"  این بود

117. بی طاقت شدن برادر بزرگتر بعد از مدتی و متواری شدن در بلاد چین در شهر تخت گاه و گفتن که: من رفتم الوداع تا خود را بر شاه چین عرضه کنم. اما قدمی تنیلنی مقصودی --  او القی راسی كفوادی ثمه
یا پای رساندم به مقصود و مراد --- یا سر بنهم همچو دل از دست اینجا
و نصیحت برادران او را سود ناداشتن، یا عاذل العاشقین دع فئه --- اضلها الله كیف ترشدها
117.1 آن بزرگین گفت: ای اخوان  من	ز انتظار آمد به لب این جان  من 
117.2 لاابالی گشته ام، صبرم نماند	مر مرا این صبر در آتش نشاند
117.3 طاقت من زین صبوری طاق شد	واقعۀ من عبرت عشاق شد
117.4 من ز جان سیر آمدم اندر فراق	زنده بودن  در فراق آمد نفاق 
117.5 چند درد فرقتش بكشد مرا ؟	سر ببر  تا عشق سر بخشد مرا
117.6 دین من از عشق زنده بودن است	زندگی زین جان و، سر ننگ من است 
117.7 تیغ، جانها را کند پاک از عیوب	زانكه سیف افتاد محاء الذنوب 
117.8 چون غبار تن بشد، ماهم بتافت	ماه جان  من  هوای صاف یافت 
117.9 عمرها بر طبل  عشقت، ای صنم	"ان فی موتی حیاتی" میزنم 
117.10 دعوی مرغابئی كردست جان	كی ز طوفان بلا دارد فغان ؟
117.11 بط  را  ز اشكستن كشتی چه غم ؟	كشتی اش بر آب بس باشد قدم 
117.12 زنده زین دعوی بود جان و تنم	من از این دعوی چگونه تن زنم ؟ 
117.13 خواب می بینم، ولیکن خواب نی	مدّعی هستم، ولی كذاب نی 
117.14 گر مرا صد بار تو گردن زنی	همچو شمعم، بر فروزم روشنی 
117.15 آتش  ار خرمن بگیرد پیش و پس	شب روان را خرمن  آن ماه  بس 
117.16 كرده یوسف را نهان و مختبی	حیلت اخوان، ز یعقوب نبی 
117.17 خفیه كردندش ز حیلت سازئی	كرد آخر  پیرهن  غمازئی 
117.18 آن دو گفتندش نصیحت در سمر	كه: مكن ز اخطار  خود را بی خبر
117.19 هین منه بر ریشهای ما نمك	هین مخور این زهر از جلدی و شك 
117.20 جز به تدبیر یكی شیخی خبیر	چون روی؟ چون نبودت قلبی بصیر
117.21 وای آن مرغی  كه ناروئیده پر	بر پرد در اوج و  افتد در خطر
117.22 عقل باشد مرد را بال و پری	چون ندارد عقل، عقل  رهبری 
117.23 یا مظفر، یا مظفر  جوی باش	یا نظرور، یا نظرور  جوی باش 
117.24 بی ز مفتاح  خرد این قرع باب	از هوا باشد، نه از روی صواب 
117.25 عالمی در دام می بین از هوا	و ز جراحتهای هم رنگ دوا
117.26 ایستاده مار بر سینه چو مرگ	در دهانش بهر صید   اشگرف برگ 
117.27 در حشایش  چون حشیشی او به پاست	مرغ پندارد كه او شاخ  گیاست 
117.28 چون نشیند بهر خور بر روی برگ	در فتد اندر دهان  مار  مرگ 
117.29 كرده تمساحی دهان خویش باز	گرد دندانهاش  كرمان  دراز
117.30 از بقیۀ خور كه در دندانش ماند	كرمها روئید و بر دندان نشاند
117.31 مرغكان بینند كرم و قوت را	مرج پندارند آن تابوت را
117.32 چون دهان پر شد ز مرغ، او ناگهان	در كشدشان و  فرو بندد دهان 
117.33 این جهان  پر ز  نقل و پر ز  نان	چون دهان  باز آن تمساح دان 
117.34 بهر كرم و طعمه ای روزی تراش	از فن  تمساح  دهر ایمن مباش 
117.35 روبه افتد پهن اندر زیر خاك	بر سر خاكش حبوب مكرناك 
117.36 تا بیاید زاغ غافل سوی آن	پای او گیرد به مكر  آن مكر دان 
117.37 صد هزاران مكر در حیوان چو هست	چون بود مكر بشر  كاو مهتر است ؟
117.38 مصحفی در كف چو زین العابدین	خنجری پر زهر اندر آستین 
117.39 گویدت خندان كه: ای مولای من	در دل  او بابلی  پر سحر و فن 
117.40 زهر  قاتل صورتش شهد است و شیر	هین مرو بی صحبت پیر خبیر
117.41 جمله لذات هوا  مكر است و زرق	سوز و تاریكی است گرد  نور برق 
117.42 برق، نور كوته و كذب و مجاز	گرد او ظلمات و  راه تو دراز
117.43 نی به نورش نامه تانی خواندن	نی به منزل  اسب تانی راندن 
117.44 لیك، جرم  آنكه باشی رهن  برق	از تو رو اندر كشد  انوار  شرق 
117.45 * خشم گیرد بر دلت آن آفتاب	چون تو جوئی از عطارد نور و تاب
117.46 می كشاند مكر برقت  بی دلیل	در مفازۀ مظلمی  شب میل میل 
117.47 گاه بر  كه، گاه در جوی اوفتی	گه بدان سو، گه بدین سوی اوفتی 
117.48 خود نبینی تو دلیل، ای جاه جو	ور ببینی  رو بگردانی از او
117.49 كه سفر كردم در این ره  شصت میل	مر مرا گمراه گوید این دلیل 
117.50 گر نهم من گوش سوی این شگفت	ز امر او را هم ز سر باید گرفت 
117.51 من در این ره  عمر خود كردم گرو	هر چه بادا باد، ای خواجه برو
117.52 راه كردی، لیك در ظنی  چو برق	عشر آن ره  كن پی وحی چو شرق 
117.53 ظن لا یغنی من الحق خوانده ای	و ز چنان برقی  ز شرقی مانده ای 
117.54 هین درآ در كشتی ما، ای نژند	یا که آن كشتی به این كشتی ببند
117.55 گوید او: چون ترك گیرم گیر و دار؟	چون روم من در طفیلت كوروار ؟
117.56 كور با رهبر  به از تنها   یقین	زآن یكی ننگ است و، صد ننگ است از این 
117.57 می گریزی از پشه در اژدها	می گریزی از یمی در بحرها 
117.58 می گریزی از جفاهای پدر	در میان  لوطیان  شور و شر
117.59 می گریزی همچو یوسف از ملال	تا ز نرتع نلعبت گردد وبال 
117.60 زین تفرّج در چه  افتی همچو او	مر تو را، لیك، آن عنایت یار كو ؟
117.61 گر نبودی آن به دستوری  پدر	بر نیاوردی ز چه  تا حشر سر
117.62 آن پدر بهر دل  او اذن داد	گفت: چون این است میلت، خیر باد
117.63 هر ضریری كز مسیحی سر كشد	او جهودانه بماند از رشد
117.64 قابل ضو بود، اگر چه كور بود	شد از این اعراض او كور و كبود
117.65 گویدش عیسی: بزن بر من دو دست	ای عمی، كحل  ضریری با من است 
117.66 از من  ار كوری، بیابی روشنی	بر قمیص یوسف جان بر زنی 
117.67 كار و باری كت رسد بعد شكست	اندر آن اقبال و منهاج  ره است 
117.68 كار و باری كه ندارد پا و سر	ترك كن، ای پیر خر، ای پیر خر
117.69 * کار و باری کان ندارد پا و دست	ترک گیر، ای بوالفضول  گیج  مست
117.70 غیر پیر  استاد و سر لشكر مباد	پیر گردون نی، ولی،  پیر  رشاد
117.71 در زمان، گر پیر را شد زیر دست	روشنایی دید و از ظلمت برست 
117.72 شرط تسلیم است، نی كار  دراز	سود ندهد در ضلالت   ترك تاز
117.73 من نجویم زین سپس راه اثیر	پیر جویم، پیر جویم، پیر، پیر
117.74 پیر باشد نردبان  آسمان	تیر پران از كه گردد ؟   از كمان 
117.75 بی  ز ابراهیم، نمرود گران	كرد با كركس سفر بر آسمان 
117.76 از هوا شد سوی بالا او بسی	لیك، بر گردون نپرد كركسی 
117.77 گفتش ابراهیم: ای مرد سفر	كركست من باشم، اینت خوبتر
117.78 چون ز من سازی ببالا نردبان	بی پریدن بر شوی بر آسمان 
117.79 آنچنان كه میرود تا غرب و شرق	بی ز زاد و راحله این دل چو برق 
117.80 آنچنان كه میرود شب ز اغتراب	حسّ مردم  شهرها، در وقت خواب 
117.81 آنچنان كه عارف از راه نهان	خوش نشسته میرود در صد جهان 
117.82 گر ندادستش چنین رفتار دست	این خبرها ز آن ولایت  از كی است ؟
117.83 این خبرها، وین روایات محق	صد هزاران پیر بر وی متفق 
117.84 یك خلافی نی میان این عیون	آنچنان كه هست در علم  ظنون 
117.85 آن تحرّی آمد اندر لیل  تار	وین حضور كعبه و وسط نهار
117.86 خیز ای نمرود و  پر جوی از كسان	نردبانی نایدت زین كركسان 
117.87 عقل  جزوی كركس آمد، ای مقل	پرّ او با جیفه خواری متصل 
117.88 عقل  ابدالان چو پرّ جبرئیل	می پرد تا ظلّ  سدره  میل  میل 
117.89 باز  سلطانم، گشم  نیكو پی ام	فارغ از مردارم و، كركس نی ام 
117.90 ترك كركس كن  كه من باشم كست	یك پر من بهتر از صد كركست 
117.91 چند بر عمیان دوانی اسب را ؟	باید  استا  پیشه را و  كسب را
117.92 خویش را رسوا مكن در شهر چین	عاقلی جو، خویش را زو  در مچین 
117.93 آنچه گوید آن فلاطون  زمان	هین هوا بگذار و  رو بر وفق  آن 
117.94 جمله میگویند: اندر چین  به جد	بهر شاه خویشتن كه  لمْ یلد
117.95 شاه ما خود هیچ فرزندی نزاد	بلكه سوی خویش  زن را ره نداد
117.96 هر كه از شاهان از این نوعش بگفت	گردنش با تیغ  برّان كرد جفت 
117.97 شاه گوید: چونكه گفتی این مقال	زود ثابت کن كه دارم من عیال 
117.98 مر مرا دختر اگر ثابت كنی	یافتی از تیغ  تیزم ایمنی 
117.99 ور نه بی شك من ببرم حلق  تو	بر كشم از صوفی جان  دلق  تو
117.100 سر نخواهی برد هیچ از تیغ تو	ای بگفته لاف  كذب آمیغ تو
117.101 بنگر، ای از جهل گفته ناحقی	پر ز سرهای بریده خندقی 
117.102 خندقی، از قعر خندق تا گلو	پر ز سرهای بریده  زین غلو
117.103 جمله اندر كار این دعوی شده	گردن خود را بدین دعوی زده
117.104 هین ببین این را به چشم  اعتبار	این چنین دعوی میندیش و میار
117.105 تلخ خواهی كرد بر ما  عمر  ما	كی بر این میدارد، ای دادر تو را ؟
117.106 گر رود صد سال، آنك آگاه نیست	بر عمی، آن از حساب راه نیست 
117.107 بی سلاحی، در مرو در معركه	همچو بی باكان مرو در تهلكه 
117.108 این همه گفتند و  گفت آن ناصبور	كه: مرا زین گفته ها آید نفور
117.109 سینه پر آتش مرا چون منقل است	كشت كامل گشت، وقت منجل است 
117.110 صدر را صبری بد، اكنون آن نماند	بر مقام صبر، عشق آتش فشاند
117.111 صبر  من مرد آن شبی كه عشق زاد	در گذشت او، حاضران را عمر باد
117.112 ای محدث، از خطاب و از خطوب	ز آن گذشتم، آهن سردی مكوب 
117.113 سر نگونم، هین رها  كن پای من	فهم كو در جملۀ اجزای من ؟ 
117.114 اشترم من، تا توانم می كشم	چون فتادم زار، با  كشتن خوشم 
117.115 پر سر مقطوع اگر صد خندق است	پیش درد من مزاح  مطلق است 
117.116 من نخواهم زد دگر از خوف و بیم	این چنین طبل  هوا   زیر گلیم 
117.117 من علم اكنون به صحرا میزنم	یا سر اندازی و، یا روی صنم 
117.118 حلق، كان نبود سزای آن شراب	آن بریده به،  به شمشیر  ضراب 
117.119 دیده  كان نبود ز وصلش در فره	آن چنان دیده  سپید و كور  به 
117.120 گوش كان نبود سزای راز  او	بركنش، كه نبود آن بر سر نكو
117.121 اندر آن دستی كه نبود آن نصاب	آن شكسته به   به ساطور  قصاب 
117.122 آنچنان پائی كه از رفتار او	جان نپیوندد به نرگس زار  او
117.123 آن چنان پا، در حدید اولی تر است	كانچنان پا، عاقبت درد سر است 

118. بیان مجاهد كه دست از مجاهده باز ندارد، اگر چه داند که بسطت عطاء حق را كه آن مقصود از طرف دیگر و به سبب عمل دیگر بدو برساند كه در وهم او نبوده باشد و او در این طریق معین امید بسته،  همین در میزند شاید كه حق تعالی آن روزی را از در دیگر رساند كه او آن تدبیر نكرده باشد، و یرْزقْه منْ حیث لا یحْتسب، العبد یدبر و الله یقدر، و بود كه بنده را هم بندگی بود كه مرا از غیر این در برساند اگر چه من حلقۀ این در می زنم، حق تعالی او را هم از این در روزی رساند، فی الجمله این همه درهای یك سرای است
118.1 یا درین ره می بیابم كام   من	یا چو باز آیم   روم سوی وطن 
118.2 بو كه موقوف است كامم بر سفر	چون سفر كردم  بیابم در حضر
118.3 * تا حساب خطوتین  فقد و  وصل	گرددم روشن شود اشکال حل
118.4 * کی به جد می جستمی چندین ورا ؟	چون نبود از من جدا یک، ای فتی
118.5 یار را چندان بجویم جد و چست	تا بدانم كه نمی بایست جست 
118.6 آن معیت كی رود از گوش  من ؟	تا نگردم گرد دوران  زمن 
118.7 كی  كنم من از معیت فهم  راز؟	جز كه از بعد سفرهای دراز
118.8 حق معیت گفت و  دل را مهر كرد	تا كه عكس آن به گوش آید، نه طرد
118.9 چون سفرها كرد و داد راه داد	بعد از آن مهر از دلش او بر گشاد
118.10 چون خطائین  آن حساب با صفا	گرددش روشن ز بعد دو خطا
118.11 بعد از آن گوید: اگر دانستمی	این معیت را، كی او را جستمی ؟ 
118.12 دانش  آن  بود موقوف سفر	ناید آن دانش به تیزی فكر
118.13 آنچنان كه وجه وام  شیخ بود	بسته و موقوف، گریۀ آن وجود
118.14 كودك حلوائیی بگریست زار	توخته شد وام  آن شیخ  كبار
118.15 گفته شد آن داستان معنوی	پیش از این اندر خلال  مثنوی 
118.16 در دلت خوف افكند از موضعی	تا نباشد غیر آنت  مطمعی 
118.17 در طمع خود فائدۀ دیگر نهد	و آن مرادت از كسی دیگر دهد
118.18 ای طمع بر بسته در یك جای  سخت	كآیدم میوه از آن عالی درخت 
118.19 آن طمع زینجا نخواهد شد وفا	بل ز جای دیگر آید آن عطا
118.20 آن طمع را پس چرا در تو نهاد ؟	چون نبودش نیت اکرام و داد
118.21 از برای حكمتی و صنعتی	نیز تا باشد دلت در حیرتی 
118.22 تا دلت حیران بود، ای مستفید	كاین مرادم از كجا خواهد رسید؟
118.23 تا بدانی عجز  خویش و جهل  خویش	تا شود ایقان  تو در قلب  بیش 
118.24 هم دلت حیران شود در منتجع	كه ز چه رویاند مصرّف  زین طمع ؟
118.25 طمع داری روزئی در درزئی	تا ز خیاطی بری نان تازئی 
118.26 رزق  تو در زرگری آید پدید	كه ز وهمت بود آن مكسب بعید
118.27 پس طمع در درزئی  بهر چه بود ؟	چون تو را از جای دیگر در گشود
118.28 بهر نادر حكمتی در علم  حق	كه نوشت آن حكم را در ما سبق 
118.29 نیز تا حیران بود اندیشه ات	تا كه حیرانی بود  كل  پیشه ات 
118.30 یا وصال  یار  زین سعیم رسد	یا ز راهی  خارج از سعی جسد
118.31 من نگویم زین طریق آید مراد	می تپم، تا از كجا خواهد گشاد
118.32 سر بریده مرغ هر سو می فتد	تا كدامین سو رهد جان از جسد
118.33 تا مراد من بر آید زین خروج	یا ز برجی دیگر از ذات البروج 

119. حكایت مرد میراث یافته که در خرج اسراف کرده و مفلس شد
119.1 بود یك میراثئی را بی شمار	جمله را خورد و  بماند او عور و زار
119.2 مال  میراثی ندارد خود وفا	چون به ناكام از گذشته شد جدا
119.3 او نداند قدر هم، کارزان بیافت	كه به كدّ و کسب و رنجش كم شتافت 
119.4 قدر  جان  زآن می ندانی، ای فلان	كه بدادت حق به بخشش رایگان 
119.5 نقد رفت و، جنس رفت و، خانه ها	ماند چون جغدان در این ویرانه ها
119.6 گفت: یا رب، برگ دادی، رفت برگ	یا بده برگی و، یا بفرست مرگ 
119.7 چون  تهی شد، یاد حق آغاز كرد	یا رب و  یا رب اجرنی  ساز كرد
119.8 چون پیمبر گفت: مومن مزهر است	در زمان  خالئی  ناله گر است 
119.9 چون شود پر  مطربش بنهد ز دست	پر مشو، كاسیب  دست او خوش است 
119.10 تی شو و خوش باش بین اصبعین	كز می لا  این سر مست است این 

120. در بیان سبب تأخیر در اجابت دعای مؤمن از حضرت عزت
120.1 رفت طغیان، آب از چشمش گشاد	ابر چشمش  زرع  دین را  آب داد
120.2 * در دعا و لابه در زد هر دو دست	زر طلب شد بی تعب آن زر پرست 
120.3 ای بسا مخلص كه نالد در دعا	تا رود دود خلوصش بر سما
120.4 تا رود بالای این سقف برین	بوی مجمر  از انین المذنبین 
120.5 پس ملایك با خدا نالند زار	كای مجیب هر دعا، وی مستجار
120.6 بندۀ مومن تضرع می كند	او نمی داند بجز تو مستند
120.7 تو عطا  بیگانگان را میدهی	از تو دارد آرزو هر مشتهی 
120.8 حق بفرماید كه: نز خواری اوست	عین تاخیر  عطا  یاری اوست 
120.9 * نالۀ مومن همی داریم دوست	گو تضرّع کن که این اعزاز  اوست
120.10 حاجت  آوردش ز غفلت سوی من	آن كشیدش موكشان در كوی من 
120.11 گر بر آرم حاجتش، او وا رود	هم در آن بازیچه مستغرق شود
120.12 گر چه می نالد به جان: "یا مستجار"	دل شكسته، سینه خسته، گو بزار
120.13 خوش همی آید مرا آواز  او	و آن خدایا گفتن و  آن راز  او
120.14 و آنكه اندر لابه و در ماجرا	می فریباند به هر نوعی مرا
120.15 طوطیان و بلبلان را از پسند	از خوش آوازی  قفس در می كنند
120.16 زاغ را و جغد را اندر قفص	كی كنند؟ این خود نیامد در قصص 
120.17 پیش شاهد  باز چون آید دو تن	آن یكی كمپیر و آن یک خوش ذقن 
120.18 هر دو نان خواهند، او زوتر فطیر	آرد و، كمپیر را گوید كه: گیر
120.19 و آن دگر را كه خوش استش قدّ و خد	كی دهد نان؟ بل به تاخیر افكند
120.20 گویدش: بنشین زمانی بی گزند	كه به خانه  نان  تازه می پزند
120.21 چون رسد آن نان  گرمش بعد كد	گویدش: بنشین كه حلوا میرسد
120.22 هم بدین فن  دار دارش می كند	وز ره پنهان  شكارش می كند
120.23 كه مرا كاری است با تو یك زمان	منتظر می باش، ای خوب جهان 
120.24 * تا بدین حیلت فریباند ورا	تا مطیع و رام گرداند ورا
120.25 * مثل آن کمپیر دان  بیگانگان	شاهد خوش روی  مثل مومنان

121. دیدن میراثی به خواب که در مصر به فلان موضع گنجی است  و رفتن به شهر مصر در طلب آن
121.1 بی مرادی  مومنان  از نیك و بد	تو یقین میدان كه بهر این بود
121.2 * ای جهان زندان مومن زین بود	کافران را جنت حالی شود
121.3 خواجه چون میراث خورد و شد فقیر	آمد اندر  یا رب و  گریه و  نفیر
121.4 خود كه كوبد این در رحمت نثار؟	كه نیابد در اجابت صد بهار 
121.5 خواب دید او، هاتفی گفت، او شنید	كه:غنای تو به مصر آید پدید
121.6 رو به مصر، آنجا شود كار تو راست	كرد گریه ات را قبول، او مرتجاست 
121.7 در فلان موضع یكی گنجیست زفت	در پی آن بایدت تا مصر رفت 
121.8 * در فلان کوی و فلان موضع دفین	هست گنجی سخت نادر بس ثمین
121.9 بی درنگی، هین ز بغداد، ای نژند	رو به سوی مصر و  منبت گاه قند
121.10 چون ز بغداد آمد او تا سوی مصر	گرم شد پشتش  چو دید او روی مصر
121.11 بر امید  وعدۀ هاتف  كه گنج	یابد اندر مصر  بهر دفع  رنج 
121.12 لیك نفقه ش بیش و كم چیزی نماند	خواست کدیه بر عوام الناس راند
121.13 لیك شرم و همتش دامن گرفت	خویش را در صبر افشردن گرفت 
121.14 باز نفسش از مجاعت بر طپید	از گدائی کردن او چاره ندید
121.15 گفت: شب بیرون روم من  نرم نرم	تا ز ظلمت نایدم از كدیه شرم 
121.16 همچو شبكوكی  كنم من ذكر و بانگ	تا رسد از بامهایم نیم دانگ 

122. رسیدن آن شخص به مصر و بیرون آمدن به كوی در شب به جهت شبكوكی و گدائی و گرفتن عسس او را و مراد او پس از رنج حاصل آمدن، و عسی  أنْ تكْرهوا شیئا و هو خیرٌ لكمْ، إنّ مع الْعسْر یسْرا، و قوله علیه السلام اشتدی أزمة تنفرجی، و جمیع القرآن و الكتب المنزلة فی تقریر هذا
122.1 اندر این اندیشه بیرون شد به كو	و اندر این فكرت همی شد سو به سو 
122.2 یك زمان مانع همی شد  شرم و جاه	یك زمانی جوع می گفتش: بخواه 
122.3 پای پیش و، پای پس، تا ثلث شب	كه بخواهم؟ یا بخسبم خشك لب ؟
122.4 ناگهانی   خود عسس او را گرفت	چوبها زد بی محابا ناشكفت 
122.5 اتفاقا  اندر آن شبهای تار	دیده بد مردم ز شب دزدان ضرار
122.6 بود شبهای مخوف و منتحس	پس به جد میجست دزدان را عسس 
122.7 تا خلیفه گفت كه: ببرید دست	هر كه شب گردد، و گر خویش من است 
122.8 بر عسس كرده ملك تهدید و بیم	كه چرا باشید بر دزدان رحیم ؟
122.9 عشوها شان از چه رو باور كنید ؟	یا چرا زیشان قبول  زر كنید ؟
122.10 رحم بر دزدان و هر منحوس دست	بر ضعیفان ضربت و بی رحمی است 
122.11 هین ز رنج خاص مگسل ز انتقام	رنج او كم بین، نگر در رنج  عام 
122.12 اصبع ملدوغ بر در دفع  شر	در تعدی و هلاك تن نگر
122.13 * گشته درد انبه در آن ایام بس	کان فقیر افتاد در دست عسس
122.14 اتفاقا  اندر آن ایام   دزد	گشته بود انبوه و  پخته و خام دزد
122.15 در چنین وقتش بدید و  سخت زد	چوبها و زخمهای بی عدد
122.16 نعره و فریاد از آن درویش خاست	كه مزن  تا من بگویم حال  راست 
122.17 گفت: اینك دادمت مهلت، بگو	تا به شب چون آمدی بیرون به كو ؟
122.18 تو نه ای زینجا، غریب و منكری	راستی گو  تا تو  به چه مكر اندری 
122.19 اهل دیوان بر عسس طعنه زدند	كه: چرا دزدان كنون انبه شدند ؟
122.20 انبهی از توست و از یاران  توست	وا نما یاران  زشتت را نخست 
122.21 ور نه، كین  جمله را از تو كشم	تا شود ایمن ز شر  هر محتشم 
122.22 گفت او از بعد سوگندان پر	كه: نیم من خانه سوز و كیسه بر
122.23 من نه مرد دزدی و بی دادی ام	من غریب مصرم و  بغدادی ام 

123. در بیان حدیث "الصدق طمانینة و الكذب ریبة"
123.1 قصۀ آن خواب و  گنج  زر بگفت	پس ز صدق  او  دل آنكس شكفت 
123.2 بوی صدقش آمد از سوگند او	سوز او پیدا شد از اسپند او
123.3 دل بیارامد ز گفتار صواب	آنچنان كه  تشنه آرامد به آب 
123.4 جز دل محجوب، كاو را علتیست	از نبی اش  تا غبی  تمییز نیست 
123.5 ور نه  آن پیغام كز موضع بود	بر زند بر مه   شكافیده شود
123.6 مه شكافد، و آن دل محجوب  نی	زانكه مردود است او، محبوب نی 
123.7 چشمه شد چشم  عسس ز اشك مبل	نی ز گفت خشك، بل از بوی دل 
123.8 یك سخن  از دوزخ آید سوی لب	یك سخن  از شهر جان  در كوی لب 
123.9 بحر  جان افزا و بحر  پر حرج	در میان هر دو بحر این لب مرج 
123.10 * بحر جان افزا و بحر عمر کاه	هر دوان بر لب گذر دارند و راه
123.11 چون یپنلو در میان  شهرها	از نواحی آید آنجا  بهرها
123.12 كالۀ معیوب و قلب كیسه بر	كالۀ پر سود و مستشرف چو در
123.13 زین یپنلو  هر كه بازرگان تر است	بر سر و  بر قلبها  دیده ور است 
123.14 شد یپنلو  مر ورا  دار الرباح	و آن دگر را از عمی  دار الجناح 
123.15 هر یكی ز اجزای عالم یك به یك	بر غبی بند است و، بر استاد فك 
123.16 بر یكی قند است و بر دیگر چو زهر	بر یكی لطف است و بر دیگر چو قهر
123.17 * بر یکی دیو است و بر دیگر چو حور	بر یکی نار است و بر دیگر چو نور
123.18 * بر یکی گنج است و بر دیگر چو مار	بر یکی ورد است و بر دیگر چو خار
123.19 * بر یکی شیرین و بر دیگر ترش	بر یکی مبهوت و بر دیگر چو هش
123.20 * بر یکی پنهان و بر دیگر عیان	بر یکی سود است و بر دیگر زیان
123.21 * بر یکی بند است و بر دیگر گشاد	بر یکی قید است و بر دیگر مراد
123.22 * بر یکی نوش است و بر دیگر چو نیش	بر یکی بیگانه بر دیگر چو خویش
123.23 * بر یکی روز است و بر دیگر چو شب	بر یکی عیش است و بر دیگر تعب
123.24 * بر یکی محبوب و بر دیگر عدو	بر یکی راح است و بر دیگر کدو
123.25 * بر یکی آب است و بر دیگر چو خون	بر یکی اعجاز و بر دیگر فسون
123.26 * بر یکی حلوا و بر دیگر چو سمّ	بر یکی سنگ است و بر دیگر صنم
123.27 * بر یکی جسم است و بر دیگر چو روح	بر یکی حبس است و بر دیگر فتوح
123.28 * بر یکی تیر است و بر دیگر کمان	بر یکی نان است و بر دیگر سنان
123.29 * بر یکی نقص است و بر دیگر کمال	بر یکی هجر است و بر دیگر وصال
123.30 هر جمادی، با نبی  افسانه گو	كعبه با حاجی  گواه و نطق جو
123.31 بر مصلی  مسجد آمد هم گواه	كاو همی آمد به من  از دور راه 
123.32 با خلیل  آتش  گل و ریحان بود	لیک بر نمرود  آن مرگ است و درد
123.33 بارها گفتیم این را، ای حسن	می نگردم از بیانش سیر من 
123.34 بارها خوردی تو نان دفع  ذبول	این همان نان است، چون گشتی ملول ؟ 
123.35 در تو جوعی میرسد نو، ز اعتدال	كه همی سوزد از او تخمه و ملال 
123.36 هر كه را درد مجاعت نقد شد	نو شدن  با جزو جزوش عقد شد
123.37 لذت از جوع است، نه از نقل  نو	با مجاعت، از شكر، به  نان  جو
123.38 پس ز بی جوعیست و، از تخمۀ تمام	این ملالت، نی ز تكرار كلام 
123.39 چون ز دكان و مكاس و قیل و قال	وز فریب مردمت  ناید ملال ؟
123.40 چون ز غیبت، و اكل  لحم  مردمان	شصت سالت، سیرئی نامد از آن ؟ 
123.41 مدحها در صید شله گفته تو	بی ملالت همچو  گل بشکفته تو
123.42 بار آخر گوئی اش سوزان و چست	گرم تر صد بار از بار  نخست 
123.43 درد، داروی كهن را  نو كند	درد هر شاخ ملولی خو كند
123.44 كیمیای نو كننده   دردهاست	كو ملولی آن طرف كه درد خاست ؟ 
123.45 هین مزن تو از ملولی آه سرد	درد جو و، درد جو و، درد، درد
123.46 خادع دردند و درمانهای ژاژ	ره زنند و، زرستانان، رسم باژ
123.47 آب شوری نیست درمان  عطش	وقت خوردن، گر نماید سرد و خوش 
123.48 لیك خادع گشت و، مانع شد ز جست	ز آب شیرینی  كز او صد سبزه رست 
123.49 همچنین هر زرّ قلبی مانع است	از شناس  زرّ خوش، هر جا كه هست 
123.50 بال و پرّت را به تزویری برید	كه مراد تو منم، گیر  ای مرید
123.51 گفت: دردت چینم و، خود درد بود	خار بود، ار چه به ظاهر ورد بود
123.52 رو، ز درمان دروغین میگریز	تا شود دردت مصیب و  مشك بیز

124. گفتن عسس خواب خود را با غریب و نشان گنج دادن در خانۀ او
124.1 گفت: نی دزدی تو و نی فاسقی	مرد نیكی، لیك گول و احمقی 
124.2 بر خیال و خواب چندین ره كنی	نیست عقلت را تسوئی روشنی 
124.3 بر خیالی این چنین راه دراز	پیش گیری از سر  جهل و ز آز
124.4 بارها من خواب دیدم مستمر	كه به بغداد است گنجی مستتر
124.5 در فلان کو، در فلان موضع دفین	بود آن، خود نام  كوی آن حزین 
124.6 هست در خانۀ فلانی، رو بجو	نام خانه گفت و نام کوی او
124.7 دیده ام این خواب را من بارها	که برو آنجا بیابی گنج را 
124.8 هیچ من از جا نرفتم زین خیال	تو به یك خوابی بیائی بی ملال 
124.9 خواب احمق  لایق عقل وی است	همچو او  بی قیمت است و لاشی است 
124.10 خواب زن كمتر ز خواب مرد دان	از پی نقصان  عقل و ضعف جان 
124.11 خواب ناقص عقل و گول   آمد كساد	پس ز بی عقلی چه باشد خواب؟ باد
124.12 گفت با خود: گنج در خانۀ من است	پس مرا آنجا چه فقر و شیون است ؟
124.13 بر سر گنج از گدائی مرده ام	زانكه اندر غفلت و در پرده ام 
124.14 زین بشارت مست شد، دردش نماند	صد هزار الحمد بی لب او بخواند
124.15 گفت: بد موقوف این لت،  لوت من	آب حیوان بود در حانوت من 
124.16 رو كه زین لت صاحب لوتی شدم	كوری آن وهم كه مفلس بدم 
124.17 خواه احمق گو و خواهی عاقلم	یافتم من آنچه میخواهد دلم
124.18 من مراد خویش دیدم  بی گمان	هر چه خواهی گو مرا، ای بد دهان 
124.19 تو مرا پر درد گو، ای محتشم	پیش تو پر درد و  پیش خود خوشم 
124.20 وای اگر بر عكس بودی این مطار	پیش تو گلزار و  پیش خویش خوار

125. مثل
125.1 با فقیری گفت روزی یك خسی	كه: تو را اینجا نمی داند كسی 
125.2 گفت او: گر می نداند عامی ام	خویش را من نیك میدانم كیم 
125.3 وای اگر بر عكس بودی درد و ریش	او بدی بینای من، من كور  خویش 
125.4 احمقم گیر، احمقم من نیك بخت	بخت  بهتر از لجاج و روی سخت 
125.5 این سخن بر وفق  ظنت میجهد	ور نه بختم داد، عقلم میدهد

126. باز گشتن غریب مصر به بغداد و یافتن گنج را در خانۀ خود
126.1 باز گشت از مصر، تا بغداد او	ساجد و راكع، ثناگر، شكر گو
126.2 جمله ره حیران و مست او زین عجب	ز انعكاس روزی و راه طلب 
126.3 كز كجا اومیدوارم كرده بود؟	و ز كجا افشاند بر من سیم  جود؟
126.4 این چه حكمت بود؟ كان کان  مراد	كردم از خانه برون، گمراه و شاد
126.5 تا شتابان در ضلالت میشدم	هر دم از مطلب جداتر می بدم 
126.6 باز عین  آن ضلالت را به جود	حق وسیلت كرد اندر رشد و سود
126.7 گمرهی را  منهج  ایمان  كند	كژروی را  مقصد عرفان  كند
126.8 تا نباشد هیچ محسن بی وجا	تا نباشد هیچ خاین بی رجا
126.9 اندرون زهر  تریاق آن حفی	كرد تا گویند: ذو اللطف الخفی 
126.10 نیست مخفی در نماز آن مكرمت	در گنه خلعت نهد آن مغفرت 
126.11 منكران را قصد اذلال ثقات	ذل شده عزّ و ظهور  معجزات 
126.12 قصدشان، ز انكار، ذلّ دین بده	عین  ذل، عز رسولان آمده 
126.13 گر نه انكار آمدی از هر بدی	معجزه و برهان چرا نازل شدی ؟
126.14 خصم  منكر  تا نشد مصداق خواه	كی كند قاضی تقاضای گواه ؟
126.15 معجزه همچون گواه آمد، ز كی ؟	بهر صدق  مدعی در بی شكی 
126.16 طعن چون می آمد از هر ناشناخت	معجزه میداد حق و  مینواخت 
126.17 مكر  آن فرعون  سیصد تو شده	جمله ذل او و  قمع او شده 
126.18 ساحران آورده حاضر نیك و بد	تا كه جرح  معجزۀ موسی كند
126.19 تا عصا را باطل و رسوا كنند	اعتبارش را ز دلها بر كنند
126.20 عین  آن مكر  آیت موسی شده	اعتبار آن عصا  بالا شده
126.21 لشكر آرد بیعدد  تا حول  نیل	تا زند بر موسی و قومش سبیل 
126.22 ایمنیّ  امت موسی شود	کاو به تحت الارض و هامون در رود
126.23 گر به مصر اندر بدی، او نامدی	وهم از سبطی كجا زائل شدی ؟
126.24 آمد و در سبط افكند او گداز	تا بدانی كامن در خوف است  راز
126.25 آن بود لطف خفی، كاو را صمد	نار بنماید، ولی نوری بود
126.26 نیست مخفی مزد دادن در تقا	ساحران را اجر بین در قطع  پا
126.27 نیست پنهان وصل اندر پرورش	ساحران را وصل داد اندر برش 
126.28 نیست مخفی سیر با پای روا	ساحران را سیر بین در قطع  پا
126.29 عارفان ز آنند دائم آمنون	كه گذر كردند از دریای خون 
126.30 امنشان از عین خوف آمد پدید	لاجرم باشند هر دم  در مزید
126.31 امن دیدی گشته در خوفی خفی	خوف هم بین در امیدی، ای صفی 
126.32 آن امیر از مكر بر عیسی تند	عیسی اندر خانه رو پنهان كند
126.33 اندر آید تا شود او تاجدار	خود ز شبه عیسی آمد  تاج    دار
126.34 هی میاویزید، من عیسی نی ام	من امیرم  بر جهودان خوش پیم 
126.35 زوترش  بر  دار  آویزید، كاو	عیسی است، از دست ما تخلیص جو
126.36 چند لشكر میرود تا بر خورد	برگ او نی گردد و  بر سر خورد
126.37 چند بازرگان رود بر بوی سود؟	عید پندارد، بسوزد همچو عود
126.38 چند در عالم بود بر عكس این؟	زهر پندارد، بود آن انگبین 
126.39 بس سپه بنهاد دل بر مرگ خویش	روشنیها و ظفر آمد به پیش 
126.40 ابرهه با پیل  بهر ذل  بیت	آمده تا افكند حیّ را چو میت 
126.41 تا حریم كعبه را ویران كند	جمله را ز آن جای سر گردان كند
126.42 تا همه زوار  گرد او تنند	كعبۀ او را همه قبله كنند
126.43 و ز عرب كینه كشد اندر گزند	كه چرا در كعبه ام آتش زنند ؟
126.44 عین سعیش  عزت كعبه شده	موجب اعزاز آن بیت آمده 
126.45 مكیان را عزّ یكی بد، صد شده	تا قیامت عزشان ممتد شده 
126.46 او و كعبه اش میشود مخسوف تر	از چه است این؟ از عنایات قدر
126.47 از جهاز ابرهۀ  همچون دده	آن فقیران  عرب منعم شده 
126.48 او گمان برده كه لشكر می كشد	بهر اهل بیت خود زر می كشد
126.49 اندر این  "فسخ  عزایم" وین همم	در تماشا بود بر ره  هر قدم 
126.50 خانه آمد، گنج  زر را باز یافت	كارش از لطف خدائی  ساز یافت
126.51 تا بدانی حکمت فرد قدیم	ایمنیها مینهد در خوف و بیم
126.52 * یادم آمد قصۀ شهزادگاه	گوش هوش آور به من، بشنو بیان

127. مكرر كردن برادران پند برادر بزرگ و قبول نکردن او و بی طاقتی او و خود را بی دستری پدر بدربار پادشان چین رسانیدن
127.1 آن دو گفتندش كه: اندر جان ما	هست پاسخها  چو نجم اندر سما
127.2 گر نگوئیم آن، نیاید راست نرد	ور بگوئیم، آن دلت آید به درد
127.3 همچو چغزیم اندر آب از گفت الم	و ز خموشی اختناق است و سقم 
127.4 گر نگوئیم، آتشی را نور نیست	ور بگوئیم، این سخن دستور نیست 
127.5 در زمان بر جست، كای یاران  وداع	انما الدنیا و ما فیها متاع 
127.6 پس برون جست او  چو تیری از كمان	كه مجال گفت كم بود آن زمان 
127.7 اندر آمد مست پیش شاه چین	زود مستانه ببوسید او زمین 
127.8 شاه را مكشوف یك یك حالشان	اول و آخر غم و زلزالشان 
127.9 میش مشغول است در مرعای خویش	لیك چوپان واقف است از حال میش 
127.10 "كلكم راع"  بداند زآن  رمه	كه علف خوار است و، كه در ملحمه 
127.11 گر چه در صورت از آن صف دور بود	لیك چون دف در میان  سور بود
127.12 واقف از سوز و لهیب آن  وفود	مصلحت آن بد كه خشك آورده بود
127.13 در میان جانشان بد آن سمی	لیك خود را کرده قاصد اعجمی 
127.14 صورت آتش بود پایان  دیگ	معنی آتش بود در جان  دیگ 
127.15 صورتش بیرون و معنی اندرون	معنی معشوق  جان در رگ چو خون 
127.16 شاه زاده نزد شه زانو زده	ده معرف شاهد حالش شده 
127.17 گر چه شه عارف بد از كل پیش پیش	لیك میكردی معرف كار  خویش 
127.18 در درون  یك ذره نور  عارفی	به بود از صد معرف، ای صفی 
127.19 گوش را رهن  معرف داشتن	آیت محجوبی است و حزر و ظن 
127.20 آنكه او را چشم  دل شد دیدبان	دید خواهد چشم او عین العیان 
127.21 با تواتر نیست قانع جان  او	بل ز چشم دل رسد ایقان او
127.22 پس معرف نزد شاه منتجب	در بیان حال  او بگشود لب 
127.23 گفت: شاها صید احسان تو است	پادشاهی  كن كه او آن  تو است 
127.24 دست در فتراك این دولت زدست	بر سر  سرمست او میمال دست 
127.25 گفت شه: هر منصبی و ملكتی	كالتماسش هست  یابد این فتی 
127.26 بیست چندان ملك كاو شد ز آن بری	بخشمش اینجا و ما خود بر سری 
127.27 گفت: تا شاهیت در وی عشق كاشت	جز هوای تو هوائی كی گذاشت ؟
127.28 بندگیّ  تش چنان در خورد شد	كه  شهی  اندر دل او سرد شد
127.29 شاهی و شهزادگی در باخته است	از پی تو در غریبی تاخته است 
127.30 صوفئی کانداخت خرقه  وجد  در	كی رود او بر سر خرقۀ دگر ؟
127.31 میل سوی خرقه ای داده و ندم	آنچنان باشد كه من مغبون شدم 
127.32 باز ده آن خرقه این سو، ای قرین	كه نمی ارزید آن یعنی بدین 
127.33 دور از عاشق كه این فكر آیدش	ور بیاید، خاك بر سر بایدش 
127.34 عشق ارزد صد چو خرقۀ كالبد	كه حیاتی دارد و حس و خرد
127.35 خاصه خرقۀ ملك دنیا كابتر است	پنج دانگ هستیش درد سر است 
127.36 ملك دنیا  تن پرستان را حلال	من غلام ملك عشق  بی زوال 
127.37 عامل عشق است، معزولش مكن	جز به عشق خویش مشغولش مكن 
127.38 منصبی  كانم ز رویت محجب است	عین  معزولی است، نامش منصب است 
127.39 موجب تاخیر اینجا آمدن	فقد استعداد بود و ضعف تن 
127.40 بی ز استعداد بر كانی روی	بر یكی حبه نگردی محتوی 
127.41 همچو عنینی كه بكری را خرد	گر چه سیمین بر بود، كی بر خورد ؟
127.42 چون چراغی بی ز زیت و بی فتیل	نی كثیر استش ز نور و نی قلیل 
127.43 در گلستان آید اندر اخشمی	كی شود مغزش ز ریحان خرمی ؟
127.44 همچو خوبی  دلبری  مهمان غرّ	بانگ چنگ و بربطی در پیش  كر
127.45 یا چو مرغ  خاك  كاید در بحار	زآن چه یابد؟ جز هلاك و جز خسار
127.46 یا چو بی گندم شده در آسیا	جز سپیدی ریش و مو نبود عطا
127.47 آسیای چرخ بر بی گندمان	مو سپیدی بخشد و ضعف میان 
127.48 لیك  با  باگندمان این آسیا	ملك بخش آمد  دهد كار و كیا
127.49 اول استعداد جنت بایدت	تا ز جنت  زندگانی زایدت 
127.50 طفل نو را  از شراب و  از كباب	چه حلاوت  وز قصور و از قباب 
127.51 حد ندارد این مثل، كم گو سخن	تو برو  تحصیل  استعداد  كن 
127.52 بهر استعداد تا اكنون نشست	شوق از حد رفت و  آن نامد به دست 
127.53 گفت: استعداد هم از شه رسد	بی ز جان  كی مستعد گردد جسد ؟
127.54 لطفهای شه غمش را در نوشت	شد كه صید شه كند، خود صید گشت 
127.55 هر كه در اشكار چون تو صید شد	صید را ناكرده قید، او قید شد
127.56 هر كه جویای امیری شد یقین	پیش از آن اندر اسیری شد رهین 
127.57 عكس میدان  نقش دیباچۀ جهان	نام  هر بندۀ جهان، خواجۀ جهان 
127.58 این تن  كژ فكرت معكوس رو	صد هزار آزاد را  كرده گرو
127.59 مدتی بگذار از این حیلت پزی	چند دم پیش از اجل  آزاد زی 
127.60 ور در آزادیت، چون خر، راه نیست	همچو دلوت  سیر  جز در چاه نیست 
127.61 مدتی رو ترك جان  من بگو	رو حریف دیگری جز من بجو
127.62 نوبت من شد، مرا آزاد كن	دیگری را غیر من  داماد كن 
127.63 ای تن  صد كاره، ترك من بگو	عمر من بردی، كسی دیگر بجو

128. قصۀ زن جوحی و عشوه دادن او قاضی را و به مکر و حیله در صندوق کردن
128.1 هر زمان جوحی ز درویشی به فن	رو به زن كردی، كه ای دل خواه من 
128.2 چون سلاحت هست  رو صیدی بگیر	تا بدوشانیم از صید تو شیر
128.3 قوس  ابرو  تیر  غمزه  دام  كید	بهر چه دادت خدا ؟ از بهر صید
128.4 رو پی مرغی  شگرفی دام نه	دانه بنما، لیك در خوردش مده 
128.5 كام بنما و  كن او را تلخ كام	كی خورد دانه چو شد محبوس  دام ؟
128.6 شد زن  او نزد قاضی در گله	كه مرا افغان ز شوی ده دله 
128.7 قصه كوته  كن، كه شد قاضی شكار	از جمال و از مقال آن نگار
128.8 گفت: اندر محكمه است و غلغله	من نتانم فهم كردن این گله 
128.9 گر به خلوت آئی، ای سرو سهی	وز ستمكاری شو شرحم دهی 
128.10 فهم آن بهتر کنم، بدهم سزاش	آنچه حق باشد، تو زین غمگین مباش
128.11 * مر مرا معلوم گردد حال  تو	شوهرت را نرم سازم بی عتو
128.12 گفت: خانۀ تو ز هر نیك و بدی	باشد از بهر گله  آمد  شدی 
128.13 خانۀ سر جمله  پر سودا بود	صدر پر وسواس و پر غوغا بود
128.14 باقی اعضا ز فكر آسوده اند	و آن صدور از صادران فرسوده اند
128.15 همچو شاخ از برگ و از میوۀ کهن	گرد خالی تا رسد از امر   کن
128.16 برگها و میوه های نو ز غیب	از پی آن کهنگی بی هیچ ریب
128.17 در خزان و باد خوف حق گریز	آن شقایقهای پارین را بریز
128.18 کاین شقایق  منع  نو اشكوفه هاست	كه درخت دل برای آن نماست 
128.19 خویش را در خواب  كن زین افتكار	سر ز زیر خواب در یقظه بر آر
128.20 همچو آن اصحاب كهف، ای خواجه زود	رو به ایقاظا كه تحسبهم رقود
128.21 گفت قاضی: کای صنم، تدبیر چیست؟	گفت: خانۀ این كنیزك بس تهیست 
128.22 خصم در ده رفت و  حارس نیز نیست	بهر  خلوت سخت نیكو مسكنیست 
128.23 امشب ار امكان بود  آنجا بیا	كار شب بی سمعه است و بی ریا
128.24 جمله جاسوسان ز خمر  خواب  مست	زنگی شب  جمله را گردن زدست 
128.25 خواند بر قاضی فسون های عجب	آن شكر لب، و آنگهانی، از چه لب؟ 
128.26 چند با آدم بلیس افسانه كرد ؟	چون حوا گفتش: بخور، آن گاه خورد
128.27 اولین خون در جهان  ظلم و داد	از كف قابیل  بهر زن فتاد
128.28 نوح تابۀ خانه میپرداختی	واهله بر تابه  سنگ انداختی 
128.29 مكر  زن بر فنّ  او چیره شدی	آب صافی وعظ او تیره شدی 
128.30 قوم را پیغام كردی از نهان	كه نگه دارید دین  زین گمرهان 
128.31 * لوط را زن همچنین بد کافره	خوانده باشی قصۀ آن فاجره
128.32 * یوسف از کید زلیخای جوان	مانده در زندان برای امتحان
128.33 * هر بلا کاندر جهان بینی عیان	باشد از شومیّ زن در هر مکان
128.34 مكر  زن پایان ندارد، رفت شب	قاضی زیرك سوی زن بهر دبّ

129. رفتن قاضی به خانۀ زن جوحی و حلقه زدن جوحی به تندی و خشم بر در و گریختن قاضی در صندوق
129.1 زن دو شمع و نقل  مجلس راست كرد	زان نوازش شاد شد قاضیّ فرد
129.2 چونکه بنشستند با هم ساعتی	تا بر آسایند اندر خلوتی
129.3 چون نشست او پهلوی زن با مراد	گشت جان  پر غمش زآن وصل شاد
129.4 اندر آن دم، جوحی آمد، در بزد	جست قاضی مهربی  تا در خزد
129.5 غیر صندوقی ندید او خلوتی	رفت در صندوق از خوف آن فتی 
129.6 اندر آمد جوحی و گفت: ای حریف	ای وبالم در ربیع و در خریف 
129.7 من چه دارم كه فدایت نیست آن ؟	تا ز من فریاد داری هر زمان ؟
129.8 * گفت شخصی نزد قاضی رفته ای	در حقم ناگفتنی ها گفته ای
129.9 بر لب خشكم گشادستی زبان	گاه مفلس خوانیم، گه قلتبان 
129.10 این دو علت گر بود، ای جان، مرا	آن یكی از توست و، دیگر از خدا
129.11 من چه دارم غیر این صندوق؟ كان	هست مایۀ تهمت و  پایۀ گمان 
129.12 خلق پندارند، زر دارم درون	صله واگیرند از من   زین ظنون 
129.13 صورت صندوق بس عالیست، لیك	از عروض و سیم و زر خالیست  نیك 
129.14 چون تن  زراق خوب و با وقار	اندر آن سله نیابی، غیر مار
129.15 من برم صندوق را فردا به كو	پس بسوزم در میان چار سو
129.16 تا ببیند مومن و گبر و جهود	كه در این صندوق  جز لعنت نبود
129.17 گفت زن: هی در گذر ای مرد  از این	خورد سوگندان  كه نكنم جز چنین 
129.18 * با رسن صندوق را در دم ببست	خویشتن را کرده بد مانند مست
129.19 از پگه حمال آورد او چو باد	زود آن صندوق بر پشتش نهاد
129.20 اندرونش قاضی از بیم نكال	بانگ میزد: كای حمال و، ای حمال 
129.21 كرد آن حمال از هر سو نظر	كز چه سو در میرسد بانگ و خبر ؟
129.22 هاتف است این داعی من، ای عجب!	یا پری ام می كند پنهان طلب 
129.23 چون پیاپی گشت آن آوازه بیش	گفت: هاتف نیست، باز آمد به خویش 
129.24 عاقبت دانست كان بانگ و فغان	بد ز صندوق و كسی در وی نهان 
129.25 عاشقی كاو در پی معشوق رفت	گر چه بیرون است، در صندوق رفت 
129.26 عمر در صندوق برد از اندهان	جز كه صندوقی نبیند از جهان 
129.27 آن سری كه نیست فوق آسمان	از هوس او را در آن صندوق دان 
129.28 چون ز صندوق بدن بیرون شود	او ز گوری  سوی گوری میرود
129.29 این سخن پایان ندارد، قاضی اش	گفت: ای حمال و  ای صندوق كش 
129.30 از من آگه  كن درون محكمه	نایبم را زودتر، با آن همه 
129.31 تا خرد این را به زر زین بی خرد	همچنین بسته  به خانۀ ما برد
129.32 ای خدا، بگمار قومی رحم مند	تا ز صندوق  بدن ما را خرند
129.33 خلق را از بند صندوق  فسون	كه خرد؟ جز انبیا و مرسلون 
129.34 از هزاران كس، یکی خوش منظر است	كه بداند كاو به صندوق اندر است 
129.35 * آنکه داند، تو نشانش  آن شناس	کاو ز روح  اینجهان دارد هراس
129.36 آنجهان را دیده باشد پیش از آن	تا بدان ضد  این ضدش گردد عیان 
129.37 زین سبب كه علم  ضالۀ مومن است	عارف ضالۀ خود است و موقن است 
129.38 آنكه هرگز روز  نیكو را ندید	او در این ادبار  كی خواهد طپید ؟
129.39 یا به طفلی  در اسیری اوفتاد	یا ز اول خود ز مادر بنده زاد
129.40 ذوق  آزادی ندیده جان  او	هست صندوق  صوّر میدان او
129.41 دائما محبوس عقلش در صوّر	از قفس  اندر قفس دارد  گذر
129.42 منفذش نی از قفس سوی علا	در قفسها میرود  از جا  به جا
129.43 در نبی  ان استطعتم تنفذوا	این سخن با انس و جن آمد ز هو
129.44 گفت: منفذ نیست از گردونتان	جز به سلطان و  به وحی آسمان 
129.45 گر ز صندوقی  به صندوقی رود	او سمائی نیست،  صندوقی بود
129.46 فرجۀ صندوق نو نو منكر است	درنیابد  كاو به صندوق اندر است 
129.47 گر نشد غرّه بدین صندوقها	همچو قاضی جوید اطلاق و رها
129.48 آنكه داند این شناسش زآن نشان	كاو نباشد بی هراس و بی فغان 
129.49 همچو قاضی باشد او را ارتعاد	كی بر آید یك دمی  از جانش شاد ؟
129.50 * رهروی را گفت آن حمال شاد	که برو در محکمۀ قاضی چو باد
129.51 * نایبش را گوی کاین شد واقعه	بر سر قاضی بیامد قارعه
129.52 * شغل را بگذار و زود اینجا بیا	زو بخر سربسته این صندوق را
129.53 * چونکه رهرو شد رسالت را رساند	هر که زو بشنید این  خیره بماند
129.54 * برد القصه خبر صندوق کش	نایب قاضی حسن را از غمش

130. آمدن نایب قاضی میان بازار و خریداری كردن صندوق را از جوحی
130.1 نایب آمد  گفت: صندوقت به چند؟	گفت:  نهصد بیشتر  زر میدهند
130.2 من نمی آیم فروتر از هزار	گر خریداری تو پیش آ، زر شمار
130.3 گفت: شرمی دار، ای كوته نمد	قیمت صندوق خود پیدا بود
130.4 گفت: بی رؤیت  شری  خود فاسدیست	بیع ما زیر گلیم؟ این راست نیست 
130.5 برگشایم، گر نمی ارزد  مخر	تا نباشد بر تو حیفی، ای پدر
130.6 گفت: ای ستار، بر مگشای راز	سر ببسته میخرم، با من بساز
130.7 ستر كن  تا با تو ستاری كنند	تا نبینی ایمنی  بر كس مخند
130.8 بس در این صندوق چون تو مانده اند	خویش را اندر بلا بنشانده اند
130.9 آنچه بر خود خواهدت بودن پسند	بر دگر كس آن  كن از رنج و گزند
130.10 آنچه تو بر خود روا داری همان	می بکن از نیک و از بد با کسان
130.11 وآنچه نپسندی به خود از نفع و ضرّ	بر کسی مپسند هم، ای بی هنر
130.12 زآنكه بر مرصاد حق اندر كمین	میدهد پاداش  پیش از یوم  دین 
130.13 آن عظیم العرش عرش او محیط	تخت دادش بر همه جانها بسیط
130.14 گوشۀ عرشش به تو پیوسته است	هین مجنبان جز به دین و داد  دست 
130.15 رو مراقب باش بر احوال  خویش	نوش بین در داد و، بعد از ظلم  نیش 
130.16 پس همینجا خود جزای نیک و بد	میرسد با هر کسی چون بنگرد
130.17 وآنجزا کانجا رسد در یوم  دین	هیچ او با این نماند، نیک بین
130.18 بیحد و بی عد بود آنجا جزا	دوزخ و نار است جای ناسزا
130.19 گفت: آری، آنچه كردم استم است	لیك هم میدان كه "بادی اظلم" است 
130.20 گفت نایب: یك به یك ما "بادئیم"	با "سواد وجه" اندر شادئیم 
130.21 همچو آن زنگی كه بد شادان و خوش	او نبیند، غیر او بیند رخش 
130.22 ماجرا بسیار شد در من یزید	داد صد دینار، آن از وی خرید
130.23 هر زمان صندوقئی، ای نا پسند	هاتفان و غیبیانت میخرند
130.24 این یقین میدان کاسیر و بنده ای	زآنکه در صندوق  غمها مانده ای
130.25 بند هر چه گشته ای از نیک و بد	هر یکی بر تو چو صندوقیست  سدّ
130.26 تا نگردی زاین همه آزاد تو	کی شوی، ای جان، ز غم دلشاد تو؟

131. در بیان جدیث نبوی که "من كنت مولاه، فهذا علیٌ مولاه"
131.1 زین سبب پیغمبر  با اجتهاد	نام خود، و آن  علی، مولا نهاد
131.2 گفت: هر كاو را منم مولا و دوست	ابن عمّ  من علی  مولای اوست 
131.3 كیست مولا ؟  آنكه آزادت  كند	بند رقیّت ز پایت بر  كند
131.4 چون به آزادی نبوّت هادی است	مومنان را ز انبیا آزادی است 
131.5 ای گروه مومنان، شادی كنید	همچو سرو و سوسن  آزادی كنید
131.6 لیك می گوئید هر دم  شكر  آب	بی زبان، چون گلستان  خوش خضاب 
131.7 بی زبان گویند سرو و سبزه زار	شكر  آب و  شكر  عدل  نو بهار
131.8 حله ها پوشیده و  دامن كشان	مست و رقاص و خوش و عنبر فشان 
131.9 جزو جزو آبستن از شاه بهار	جسمشان چون درج  پر درّ  ثمار
131.10 مریمان بی شوی  آبست از مسیح	خامشان  بی لاف و گفتاری فصیح 
131.11 ماه ما  بی  نطق خوش بر تافته ست	هر زبان  نطق از فر  او یافته ست 
131.12 نطق عیسی  از فر  مریم بود	نطق آدم  پرتو آن دم بود
131.13 تا زیادت گردد از  شكر، ای ثقات	پس نبات دیگر است اندر نبات 
131.14 عكس آن اینجاست "ذل من قنع"	اندر این طور است "عز من طمع" 
131.15 در جوال  نفس  خود چندین مرو	از خریداران خود غافل مشو
131.16 * تا نمانی تو پریشان حال از آن	آنچنان فرمود، ای صاحب دلان

132. باز آمدن زن جوحی سال دیگر نزد قاضی و شناختن قاضی او را
132.1 بعد سالی، باز آن جوحی ز فن	رو به زن كرد و بگفت: ای چست زن 
132.2 آن وظیفۀ پار را تجدید  كن	پیش قاضی از گلۀ من گو سخن 
132.3 زن بر قاضی در آمد با زنان	مر زنی را كرد آن زن  ترجمان 
132.4 تا بنشناسد ز گفتن  قاضیش	یاد ناید از بلای ماضیش 
132.5 هست فتنۀ غمزۀ غماز زن	لیك، آن صد تو شود  ز آواز  زن 
132.6 چونکه نتوانست آوازی فراشت	غمزۀ تنهای زن  سودی نداشت 
132.7 گفت قاضی: رو تو خصمت را بیار	تا دهم كار تو را با وی قرار
132.8 جوحی آمد، قاضیش نشناخت زود	كاو به وقت لقیه  در صندوق بود
132.9 زو شنیده بود آواز  از برون	در شری و بیع و در نقص و فزون 
132.10 گفت: نفقۀ زن چرا ندهی تمام ؟	گفت: کز جان شرع را هستم غلام 
132.11 لیك  اگر میرم  ندارم من كفن	مفلس این لعبم و  شش پنج زن 
132.12 زین سخن قاضی مگر بشناختش	یاد آورد آن دغل  و آن باختش 
132.13 گفت: آن شش پنج  با من باختی	پار و اندر شش درم انداختی 
132.14 نوبت من رفت امسال آن قمار	با دگر كس باز، دست از من بدار
132.15 از شش و از پنج عارف گشت  فرد	محترز گشته است زین شش پنج نرد
132.16 رست او زین پنج حس و شش جهت	از ورای آن همه  كرد آگهت 
132.17 شد اشاراتش، اشارات ازل	جاوز الاوهام طرا و اعتزل 
132.18 زین چه  شش گوشه گر نبود برون	چون بر آرد یوسفی را از درون ؟
132.19 واردی بالای چرخ  بی ستن	جسم  او چون دلو در چه، چاره  كن 
132.20 یوسفان چنگال در دلوش زده	رسته از چاه و  شه  مصری شده 
132.21 دلوهای دیگر از چه آب  جو	دلو او فارغ ز آب، اصحاب جو
132.22 دلوها غوّاص  آب از بهر قوت	دلو او قوت و حیات جان حوت 
132.23 دلوها وابستۀ چرخ  بلند	دلو او در اصبعین  زورمند
132.24 دلو چه ؟ یا حبل چه ؟  یا چرخ چی ؟	این مثالی بس ركیك است، ای اچی 
132.25 از كجا آرم مثالی بی شكست؟	كفو او نی آمد و نی آمدست 
132.26 صد هزاران مرد  پنهان در یكی	صد كمان و تیر درج ناوكی 
132.27 "ما رمیت إذ رمیتی"  فتنه ای	صد هزاران خرمن اندر حفنه ای 
132.28 آفتابی در یكی ذرّه نهان	ناگهان آن ذره بگشاید دهان 
132.29 ذره ذره گردد افلاك و زمین	پیش آن خورشید، چون جست از كمین 
132.30 این چنین جانی  چه در خورد تن است؟	هین بشو، ای تن، از این جان هر دو دست 
132.31 ای تن گشته وثاق جان، بس است	چند تاند بحر در مشكی نشست ؟ 
132.32 ای هزاران جبرئیل اندر بشر	ای مسیحان نهان در جوف خر
132.33 * ای کلیم الله نهان اندر نمد	واقف است از خوف و رست از بند و بد
132.34 * ای حبیب الله نهان در غار  تن	گنج  ربانی نهان در مار  تن
132.35 ای هزاران كعبه پنهان در كنیس	ای غلط انداز  عفریت و بلیس 
132.36 سجده گاه لامكانی در مكان	مر بلیسان را ز تو  ویران دكان 
132.37 كه چرا من سجدۀ این طین كنم ؟	صورتی دون را لقب چون "دین" كنم ؟
132.38 نیست صورت، چشم را نیكو بمال	تا ببینی شعشعۀ نور  جلال 

133. باز آمدن به قصۀ شاهزاده و ملازمت او در حضرت پادشاه
133.1 شاهزاده پیش شه حیران  این	هفت گردون دیده در یك مشت  طین 
133.2 هیچ ممكن نی به بحثی لب گشود	لیك جان با جان دمی خامش نبود
133.3 آمده در خاطرش  كاین بس خفیست	این همه معنیست، پس صورت ز چیست؟ 
133.4 صورتی از صورتت بیزار  كن	خفته ای، مر خفته را بیدار كن 
133.5 آن كلامت  میرهاند از كلام	و آن سقامت، می جهاند از سقام 
133.6 پس سقام  عشق   جان  صحت است	رنجهایش حسرت هر راحت است 
133.7 ای تن، اكنون دست خود زین جان بشو	ور نمی شوئی، جز این جانی بجو

134. در بیان نوازش و احترام شاه چین شاهزادۀ غریب را
134.1 حاصل  آن شه  نیك او را مینواخت	او از آن خورشید چون مه  میگداخت 
134.2 آن  گداز  عاشقان باشد نمو	همچو ماه اندر گدازش  تازه رو
134.3 * جمله رنجوران، دوا دارند امید	نالد این رنجور، كم افزون كنید
134.4 جمله رنجوران شفا یابند و این	رنج افزون جوید و درد و حنین
134.5 خوشتر از این سمّ  ندیدم شربتی	زین مرض خوشتر نباشد صحتی 
134.6 زین گنه بهتر نباشد طاعتی	سالها نسبت بدین دم، ساعتی 
134.7 مدتی بد پیش آن شه زین نسق	دل كباب و  جان نهاده بر طبق 
134.8 گفت: شاه از هر كسی یك سر برید	من از او هر لحظه قربانم جدید
134.9 من فقیرم از زر و، از سر غنی	صد هزاران سر خلف داد آن سنی 
134.10 با دو پا، در عشق، نتوان تاختن	با یكی سر، عشق نتوان باختن 
134.11 هر كسی را خود دو پا و یك سر است	با هزاران پا و سر  تن نادر است 
134.12 زین سبب هنگامه ها شد  كل هدر	هست این هنگامه هر دم گرمتر
134.13 معدن گرمیست اندر لامكان	هفت دوزخ از شرارش  یك دخان 
134.14 * زآتش دوزخ گریزان شد جحیم	زآنکه ایشان راست پر ناز و نعیم

135. در بیان حدیث "جر یا مؤمن فان نورک اطفا ناری"
135.1 ز آتش مومن از این رو، ای صفی	می شود دوزخ ضعیف و منطفی 
135.2 گویدش: بگذر سبك، ای محتشم	ور نه ز آتشهای تو  مرد آتشم 
135.3 كفر، كه كبریت دوزخ اوست و بس	بین چه پخسایند او را  این نفس 
135.4 زود كبریتت بدین سو واسپار	تا نه دوزخ بر تو تازد، نه شرار
135.5 گویدش جنت: گذر كن همچو باد	ور نه گردد هر چه من دارم  كساد
135.6 كه تو صاحب خرمنی، من خوشه چین	من بتی ام، تو ولایتهای چین 
135.7 هست لرزان زو جحیم و هم جنان	نی مر این را، نی مر آن را، زو امان

136. وفات یافتن برادر بزرگ آن شاهزادگان و ملازمت کردن برادر میانه پادشاه چین را
136.1 رفت عمرش، چاره را فرصت نیافت	صبر بس سوزان بد و، جان بر نتافت 
136.2 مدتی دندان كنان  این میكشید	نارسیده، عمر او آخر رسید
136.3 صورت معشوق از او شد در نهفت	رفت و شد با معنی معشوق جفت 
136.4 گفت: لبسش گر ز شعر شوشتر است	اعتناق  بی حجابش خوشتر است 
136.5 من شدم عریان ز تن، او از خیال	میخرامم در نهایات الوصال 
136.6 این مباحث تا بدینجا  گفتنیست	هر چه آید زین سپس  بنهفتنیست 
136.7 گر بپوشی، ور بگوئی صد هزار	هست بیگار و  نگردد آشكار
136.8 تا به دریا  سیر اسب و زین بود	بعد از آنت مركب چوبین بود
136.9 مركب چوبین به خشكی ابتر است	خاص آن  دریائیان را رهبر است 
136.10 این خموشی مركب چوبین بود	بحریان را خامشی تلقین بود
136.11 هر خموشی كان ملولت میكند	نعره های عشق زآن سو میزند
136.12 تو همی گوئی: عجب! خامش چراست؟	او همی گوید: عجب! گوشش كجاست ؟
136.13 من ز نعره كر شدم، او بی خبر	تیز گوشان زین سمر هستند  كر
136.14 آن یكی در خواب نعره میزند	صد هزاران بحث و تلقین میكند
136.15 این نشسته پهلوی آن بی خبر	خفته خود آن است و  كر زآن شور و شر
136.16 آن كسی كش مركب چوبین شكست	غرقه شد در آب، او خود ماهی است 
136.17 نه خموش است و نه گویا، نادریست	حال او را در عبارت  نام نیست 
136.18 نیست این دو، هر دو هست آن بو العجب	شرح این گفتن برون است از ادب 
136.19 این مثال آمد ركیك و بی ورود	لیك در محسوس از این بهتر نبود
136.20 * حاصل آن شهزاده از دنیا برفت	جانش پر آذر، جگر پر سوز تفت

137. آمدن برادر میانه به جنازۀ برادر كه آن برادر كوچك بر فراش رنجوری بود و نواختن پادشاه او را تا ملازم شود و صد هزار غنائم غیبی و عینی بدو رسید از نظر شاه
137.1 كوچكین رنجور بود و  آن وسط	بر جنازۀ آن بزرگ آمد فقط
137.2 شاه دیدش گفت: قاصد، این كی است ؟	كه از آن بحر است و  این هم ماهی است 
137.3 پس معرف گفت: پور آن پدر	این برادر  ز آن برادر  خردتر
137.4 شه نوازیدش  كه هستی یادگار	كرد او را هم بدین پرسش  شكار
137.5 از نوازشهای آن شاه  وحید	در تن  خود  غیر جان   جانی بدید
137.6 در دل خود یافت عالی عالمی	كان نیابد کس به صد خلوت همی 
137.7 * در دل خود یافت عالی غلغله	که نیابد صوفی آن در صد چله
137.8 عرصه و دیوار و سنگ و كوه یافت	پیش او چون نار خندان می شكافت 
137.9 ذره ذره  پیش او چون آفتاب	دم به دم میكرد صد گون  فتح  باب 
137.10 باب گه روزن شدی و گه شعاع	خاك گه گندم شدی و  گاه صاع 
137.11 در نظرها چرخ  بس كهنه و قدید	پیش چشمش هر دمی خلقی جدید
137.12 روح  زیبا چونكه وارست از جسد	از قضا  بی شك چنین چشمش رسد
137.13 صد هزاران غیب پیشش شد پدید	آنچه چشم  محرمان بیند  بدید
137.14 آنچه او اندر  كتب برخوانده بود	چشم را بر صورت آن بر گشود
137.15 از غبار مركب آن شاه نر	یافت او  كحل عزیزی در بصر
137.16 بر چنین گلزار  دامن میكشید	جزو جزوش نعره زن  "هلْ منْ مزید"
137.17 گلشنی كز نقل روید یك دم است	گلشنی كز عقل روید خرّم است 
137.18 گلشنی كز گل دمد  گردد تباه	گلشنی كز دل دمد  وافرحتاه 
137.19 علمهای  با مزۀ  دانسته مان	زآن گلستان  یك دو سه  گلدسته دان 
137.20 زآن زبون  این دو سه  گلدسته ایم	كه در  گلزار  بر خود بسته ایم 
137.21 آنچنان مفتاحها هر دم به نان	می فتد هر دم،  دریغا از بنان 
137.22 ور دمی هم فارغ آرندت ز  نان	گرد چادر گردی و عشوۀ زنان 
137.23 باز  استسقات چون شد موج زن	ملك شهری بایدت  پر نان و زن 
137.24 مار بودی، اژدها گشتی مگر ؟	یك سرت بود، این زمانی  هفت سر
137.25 اژدهای هفت سر  دوزخ بود	حرص تو دانه ست و  دوزخ  فخ بود
137.26 دام را بدران، بسوزان دانه را	باز كن درهای نو  این خانه را
137.27 چون تو عاشق نیستی، ای نر گدا	همچو كوهی، بی خبر داری صدا
137.28 كوه را گفتار كی باشد ز خود ؟	عكس غیر است آن صدا، ای معتمد
137.29 گفت تو  زآنرو كه عكس دیگریست	جمله احوالت بغیر عكس نیست 
137.30 خشم و ذوقت هست عكس  دیگران	شادی و قوّادی و خشم  عوان 
137.31 آن عوان را  آن ضعیف آخر چه كرد؟	كه دهد او را به كینه زجر و درد
137.32 تا به كی عكس  خیال  لامعه ؟	جهد كن تا گرددت این واقعه 
137.33 تا كه گفتارت ز حال تو بود	سیر  تو با پرّ و بال  تو بود
137.34 صید گیرد تیر هم با پر  غیر	لاجرم بی بهره است از لحم  طیر
137.35 باز،  صید آرد به خود  از كوهسار	لاجرم شاهش خوراند كبك و سار
137.36 * باز  با پرّ  خود آرد صید شبک	لاجرم شاهش خوراند لحم  کبک
137.37 منطقی كز وحی نبود  از هواست	همچو خاكی بر هوا  و  در هباست 
137.38 گر نماید خواجه را این دم غلط	ز اول "و النجم" بر خوان  چند خط
137.39 تا كه "ما ینطق محمد عن هوی"	ان هو الا بوحی احتوی 
137.40 احمدا، چون نیستت از وحی یاس	جسمیان را ده تحریّ و قیاس 
137.41 * تا بدانی که محمد از هوا	وا نگفت و گفت از وحی خدا
137.42 كز ضرورت هست مرداری حلال	كه تحرّی نیست در كعبۀ وصال 
137.43 بی تحرّی  واجتهادات هدی	هر كه بدعت پیشه گیرد از هوا
137.44 همچو عادش  بر برد باد و  كشد	نی سلیمان است  تا تختش كشد
137.45 عاد را  باد است  حمال خذول	همچو برّه  در كف مرد اكول 
137.46 همچو فرزندش نهاده بر كنار	می برد  تا  بكشدش  قصاب وار
137.47 عادیان را باد  ز استكبار بود	یار می پنداشتند، اغیار بود
137.48 چون بگردانید ناگه پوستین	خردشان بشكست آن بئس القرین 
137.49 باد را بشكن  كه بس فتنه ست  باد	پیش از آن كت بشكند او  همچو عاد
137.50 هود دادی پند:  كای پر كبر خیل	بر كند از دستتان  این باد ذیل 
137.51 لشكر حق است باد و  از نفاق	چند روزی با شما كرد اعتناق 
137.52 او به سرّ با خالق  خود راست است	چون اجل آید  بر آرد  باد دست 
137.53 این همان باد است كایمن میگذشت	بود همچون جان و، همچون مرگ كشت 
137.54 دست آنكس كه بكردت دست بوس	وقت خشم آن دست میگردد دبوس 
137.55 باد را اندر دهان بین رهگذر	هر نفس  آیان،  روان،  با كرّ و فر
137.56 حلق و دندانها از آن ایمن بود	حق چو فرماید، به دندان در رود
137.57 كوه گردد  ذرۀ باد و ثقیل	درد دندان داردش  زار و علیل 
137.58 یارب و  یارب  بر آرد او ز جان	كه ببر این باد را   ای مستعان 
137.59 ای دهان، غافل بدی زین باد رو	از بن دندان در استغفار شو
137.60 چشم سختش اشكها باران كند	منكران را درد  الله خوان  كند
137.61 چون دم  یزدان نپذرفتی ز مرد	وحی حق را هین پذیرا شو ز درد
137.62 باد گوید: پیكم  از شاه بشر	گه خبر خیر آورم، گه شور و شر
137.63 زانكه مأمورم، امیر خود نیم	من چو تو  غافل ز شاه خود كیم ؟ 
137.64 گر سلیمان وار بودی حال  تو	چون سلیمان گشتمی  حمال  تو
137.65 عاریه ستم، گشتمی ملك كفت	كردمی بر راز  خود  من واقفت 
137.66 لیك، چون تو یاغئی  من مستعار	میكنم خدمت تو را روزی سه چار
137.67 پس چو عادت سر نگونیها دهم	ز اسپه تو  یاغیانه  برجهم 
137.68 * تا به غیب ایمان  تو محكم شود	آن زمان  كایمانت  مایۀ غم شود
137.69 آن زمان خود جملگان مؤمن شوند	آن زمان خود سركشان بر سر دوند
137.70 رو نماید پادشاهیّ مقیم	نی دو روزه مستعار و نی سقیم
137.71 آن زمان زاری كنند و افتقار	همچو دزد و راه زن  در زیر دار
137.72 لیك، گر در غیب گردی مستوی	مالك دارین و  شحنۀ خود  توئی 
137.73 رستی از پیکار و  كار خود  كنی	هم تو شاه و  هم تو طبل  خود زنی 
137.74 چون گلو تنگ آورد بر ما  جهان	کاش خوردی خاك این حلق و دهان 
137.75 این دهان خود  خاك خواری  آمدست	لیك خاكی را كه آن رنگین شدست 
137.76 این كباب و  این شراب و  این شكر	خاك رنگین است و نقشین  ای پسر
137.77 چونكه خوردی و شد آنها لحم و پوست	رنگ لحمش داد و  این هم خاك كوست 
137.78 هم ز خاكی بخیه بر گل میزنند	جمله را هم باز خاكی میكنند
137.79 هندو و قبچاق و رومیّ و حبش	جمله یك رنگند اندر گور خوش 
137.80 تا بدانی  كان همه نقش و نگار	جمله رو پوش است و ملک مستعار
137.81 رنگ باقی  صبْغة الله است و بس	غیر آن بر بسته دان  همچون جرس 
137.82 رنگ صدق و، رنگ تقوی و  یقین	تا ابد باقی بود بر عابدین 
137.83 رنگ کفران و شك و شرک و نفاق	تا ابد باقی بود بر جان  عاق 
137.84 چون سیه روئی فرعون  دغا	رنگ او باقی و  جسم  او فنا
137.85 برق و فرّ روی خوب صادقین	تن فنا شد، وآن بجا  تا یوم  دین 
137.86 زشت آنزشت است و خوب آنخوب و بس	دایم این ضحاك و آن اندر عبس 
137.87 خاك را رنگیّ و فرهنگی دهد	طفل خویان را بر آن جنگی دهد
137.88 از خمیری اشتر و شیری پزند	كودكان از حرص  آن  كف میمزند
137.89 شیر و اشتر نان شود اندر دهان	درنگیرد این سخن با كودكان 
137.90 * دامن پر خاک ما چون کودکان	رفته از سر جهد اسباب و دکان
137.91 كودك اندر جهل و پندار و شك است	شكر باری  قوّت او اندك است 
137.92 * وای از آن طفلان که پیری میکنند	لنگ مورانند و میری میکنند
137.93 طفل را استیزه و صد آفت است	شكر این كه  بی فن و بی آلت است 
137.94 وای از آن پیران  طفل  ناادیب	گشته از قوت، بلای هر لبیب 
137.95 چون سلاح و جهل جمع آید به هم	گشت فرعونی جهانسوز از ستم 
137.96 شكر كن، ای مرد درویش  از قصور	كه ز فرعونی رهیدی و ز كفور
137.97 شكر كه مظلومی و  ظالم نه ای	ایمن از فرعونی و هر فتنه ای 
137.98 خالی اشکم، لاف اللهی نزد	کاتشش را نیست از هیزم مدد
137.99 اشكم  خالی بود زندان  دیو	كش غم  نان مانع است از مكر و ریو
137.100 اشكم  پر لوت دان  بازار  دیو	تاجران  دیو را در وی غریو
137.101 تاجران ساحران لاشی فروش	عقلها را تیره كرده از خروش 
137.102 خم روان گردد ز سحری چون فرس	كرده كرباسی ز مهتاب و غلس 
137.103 چون بریشم خاك را بر می تنند	خاك بر چشم  ممیز میزنند
137.104 چندلی را رنگ عودی میدهند	بر كلوخیمان حسودی میدهند
137.105 پاك آن كاو  خاك را رنگی دهد	همچو كودكمان بر آن چنگی دهد
137.106 دامن  پر خاكمان  چون طفلكان	در نظرمان خاك  همچون زرّ  كان 
137.107 طفل را با بالغان نبود جدال	طفل را حق  كی نشاند با رجال ؟
137.108 میوه  گر كهنه شود  تا هست خام	پخته نبود  غوره خوانندش به نام 
137.109 گر شود صد ساله آن خام   ترش	طفل و غوره ست او بر  هر تیز  هش 
137.110 گر چه باشد مو و ریش  او سپید	هم در آن طفلی خوف است و امید
137.111 * ماند خواهم  نارسیده، یا  رسم	حق کند با من غضب، یا خود کرم
137.112 كه رسم، یا نارسیده ماندم	ای عجب! با من كند كرم آن كرم ؟
137.113 با چنین ناقابلی و دورئی	بخشد این غورۀ مرا  انگورئی ؟ 
137.114 نیستم امیدوار از هیچ سو	و آن كرم میگویدم  "لا تیأسوا"
137.115 کرد آن خاقان ما طوئی نکو	گوش ما را میكشد لا تقنطوا
137.116 گر چه ما زین ناامیدی در گویم	چون صلا زد دست  اندازان رویم 
137.117 دست اندازیم چون اسبان سپس	در دویدن سوی مرعای انس 
137.118 گام اندازیم و  آنجا  گام نی	جام پردازیم و آنجا  جام  نی 
137.119 زانكه آنجا جمله اشیا جانی است	معنی اندر معنی و ربانی است 
137.120 هست صورت سایه، معنی آفتاب	نور  بی سایه بود اندر خراب 
137.121 چونكه آنجا خشت بر خشتی نماند	نور مه را سایۀ زشتی نماند
137.122 خشت اگر زرّین بود بر كندنیست	چون بجای خشت وحی و روشنیست 
137.123 كوه بهر دفع سایه مندك است	پاره گشتن بهر این نور  اندك است 
137.124 بر برون   كه چو زد نور  صمد	پاره شد تا در درونش هم زند
137.125 گرسنه  چون بر كفش زد قرص  نان	واشكافد از هوس چشم و دهان 
137.126 صد هزاران پاره گشتن ارزد این	از میان چرخ برخیز  ای زمین 
137.127 تا كه نور چرخ گردد سایه سوز	شب ز سایۀ توست، ای یاغیّ روز
137.128 این زمین چون گاهوارۀ کودكان	بالغان را تنگ میدارد مكان 
137.129 بهر طفلان حق زمین را مهد خواند	شیر در گهواره بر طفلان فشاند
137.130 خانه تنگ آمد از این گهواره ها	طفلكان را زود بالغ  كن  شها
137.131 هان مکن ای گاهواره خانه تنگ	تا تواند رفت بالغ بی درنگ
137.132 * خانه ایگهواره رو ضیق مدار	تا تواند كرد بالغ انتشار

138. در بیان استغنا و عجب شاهزاده و زخم خوردن از باطن شاه
138.1 چون مسلم گشت بی بیع و شری	از درون شاه  در جانش  جری 
138.2 قوت میخوردی ز نور جان شاه	ماه جانش، همچو از خورشید   ماه 
138.3 راتبۀ جانی ز شاه بی ندید	دم به دم در جان  مستش میرسید
138.4 آن نه كش ترسا و مشرك میخورند	ز آن غذایی كش ملایك میخورند
138.5 اندرون خویش استغنا بدید	گشت طغیانی ز استغنا پدید
138.6 كه: نه من هم شاه و هم شهزاده ام ؟	چون عنان خود بدین شه داده ام ؟
138.7 چون مرا ماهی بر آمد با لمع	پس چرا باشم غباری را تبع ؟
138.8 آب در جوی من است و وقت ناز	ناز  غیر  از چه كشم  من بی نیاز ؟
138.9 سر چرا بندم چو درد سر نماند ؟	وقت روی زرد و چشم  تر نماند
138.10 چون شكر لب گشته ام عارض قمر	باز باید كرد دكان  دگر
138.11 * سرو قدّ و، ماه رخساری مراست	همچو من شهزاده ای اکنون کجاست ؟
138.12 زین منی چون نفس زائیدن گرفت	صد هزاران ژاژ خائیدن گرفت 
138.13 صد بیابان ز آن سوی حرص و حسد	تا بدانجا چشم  بد هم میرسد
138.14 بحر  شه، كه مرجع هر آب اوست	چون نداند آنچه اندر سیل و جوست ؟
138.15 شاه را دل درد كرد از فكر  او	ناسپاسیّ عطای بكر او
138.16 گفت آخر: ای خس واهی ادب	این سزای داد من بود؟ ای عجب !
138.17 من چه كردم با تو زین گنج  نفیس ؟	تو چه كردی با من از خوی خسیس ؟ 
138.18 من تو را  ماهی  نهادم در كنار	كه غروبش نیست تا روز  شمار
138.19 در جزای آن عطای نور  پاك	تو زدی در دیدۀ من خار و خاك ؟
138.20 من تو را بر چرخ گشته نردبان	تو شده در حرب من تیر و كمان ؟
138.21 درد غیرت آمد اندر شه پدید	عكس درد شاه اندر وی رسید
138.22 مرغ  دولت در عتابش بر طپید	پردۀ آن گوشه گشته  بر درید
138.23 چون درون خود بدید آن خوش پسر	از سیه كاری خود ناخوش اثر
138.24 آن وظیفۀ لطف و نعمت كم شده	خانۀ شادی او پر غم شده 
138.25 با خود آمد او ز مستیّ عقار	ز آن گنه گشته سرش خانۀ خمار
138.26 * هر که خود بینی کند در راه دوست	مغز را بگذاشت، کلی دید پوست
138.27 * دشمن من در جهان   خود بین مباد	زآنکه از خود بین نیاید، جز فساد
138.28 * می  از آن آمد حرام اندر جهان	که خوری، خود بین شوی اندر زمان
138.29 * بهتر از خود در تصوّر نایدت	وین همه از نفس خود بین زایدت
138.30 * آنکه با خود میخورد می، با خود است	اینچنین می خواره  خوار و مرتد است
138.31 * وآنکه با او میخورد  بادش حلال	وآنکه بی او دم زند،  بادش وبال
138.32 * چونکه با او می  خورم از جام  هو	چشم بگشایم ببینم روی او
138.33 * بعد از آن از خود به کلی بگسلم	هم ز می خوردن شود این حاصلم
138.34 * ایکه میخواهی که از خود بگسلی	تا کی اندر بند این جان و دلی ؟
138.35 * جان به جانان واگذار، ای جان  من	تا ببینی یار  دل رنجان  من
138.36 * دل به دلداری ده و آزاد شو	غم خور او باش و از وی شاد شو
138.37 * نفس  خود بر خود مگردان چیر تو	زود او را باز گیر از شیر  تو
138.38 * هر چه هست آن مستئی دارد یقین	خواه شیر و خواه خمر و انگبین
138.39 * مستی گندم بد آن، ای آدمی	که بکرد آن آدمی را اعجمی
138.40 خورده گندم، حله زو بیرون شده	خلد بر وی بادیه و هامون شده 
138.41 دید  كان شربت ورا بیمار كرد	زهر  آن ما و منیها  كار كرد
138.42 جان  چون طاوس  در گلزار  ناز	همچو جغدی شد به ویرانۀ مجاز
138.43 همچو آدم دور ماند او از بهشت	در زمین میراند گاوی  بهر كشت 
138.44 اشك میراند او كه: ای هندوی زاو	شیر را كردی اسیر دمّ  گاو
138.45 كرده ای ای نفس  سرد بد نفس	بی حفاظی با شه فریادرس 
138.46 دام بگزیدی ز حرص  گندمی	بر تو شد هر گندم  او  كژدمی 
138.47 در سرت آمد هوای ما و من	قید بین بر پای خود   پنجاه من 
138.48 نوحه میكرد این نمط  بر جان خویش	كه چرا گشتم ضد سلطان  خویش ؟
138.49 آمد او با خویش و  استغفار كرد	با انابت چیز دیگر یار كرد
138.50 درد   كان از وحشت ایمان بود	رحم  كن، كان درد بی درمان بود
138.51 مر بشر را خود مبا جامۀ درست	چون رهید از صبر  در حین صدر جست 
138.52 مر بشر را پنجه و ناخن مباد	كاو نه دین اندیشد آنگه   نی سداد
138.53 آدمی اندر بلا   كشته به است	نفس   كافر نعمت است و گمره است 
138.54 * نفس کافر خود همی ندهد امان	گشت طاغی چونکه فارغ شد ز  نان
138.55 * آدمی خود مبتلا بهتر بود	زآنکه زار و عاجز و مضطر بود

139. خطاب حقتعالی به عزرائیل كه تو را رحم بر كه بیشتر آمد از این خلایق كه قبض روح ایشان كردی، و جواب دادن او حضرت عزت را
139.1 حق به عزرائیل می گفت: ای نقیب	بر كه رحم آمد تو را از هر كئیب ؟
139.2 گفت: بر جمله دلم سوزد به درد	لیك نتوان امر را اهمال كرد
139.3 تا بگویم: كاشكی یزدان مرا	در عوض قربان كند بهر فتی 
139.4 گفت: بر كه بیشتر رحم آمدت؟	از كه دل پر سوز و بریان تر شدت ؟
139.5 گفت: روزی كشتیی بر موج  تیز	در شكستم  ز امر   تا شد ریز ریز
139.6 بس بگفتی: قبض كن جان  همه	جز زنی با طفلکی اندر رمه 
139.7 هر دو آن بر تخته ای درماندند	موجها آن تخته را میراندند
139.8 * چون به ساحل او فکند آن تخته  باد	از خلاص هر دو ام دل گشت شاد
139.9 باز گفتی: جان  مادر قبض  كن	طفل را بگذار تنها   ز امر   كن 
139.10 چون ز مادر بگسلیدم طفل را	خود تو میدانی چه تلخ آمد مرا
139.11 بس بدیدم درد ماتمهای زفت	تلخی آن طفل از یادم نرفت 
139.12 گفت حق: آن طفل را از فضل  خویش	موج را گفتم فکن در بیشه ایش 
139.13 بیشۀ پر سوسن و ریحان و  گل	پر درخت میوه دار  خوش اكل 
139.14 چشمه های آب شیرین  زلال	پروریدم طفل را با صد دلال 
139.15 صد هزاران مرغ  مطرب خوش صدا	اندر آن روضه فکنده  صد نوا
139.16 بسترش كردم ز برگ نسترن	كردم او را ایمن از صدمۀ فتن 
139.17 گفته مر خورشید را:  كاو را مگز	باد را گفتم: بر او آهسته وز
139.18 ابر را گفتم: بر او باران مریز	برق را گفتم: بر او مگرای تیز
139.19 زین چمن، ای دی  مبر آن اعتدال	پنجه ای بهمن بر این روضه ممال 

140. ذکر كرامات شیبان راعی و بیان معجزۀ هود
140.1 همچو آن شیبان  که از گرگ عنید	وقت جمعه  بر رعا خط میكشید
140.2 تا برون ناید از آن خط گوسفند	نی در آید گرگ و دزد  با گزند
140.3 بر مثال  دائرۀ  تعویذ هود	كاندر آن  صرصر  امان  آل بود
140.4 هشت روزی اندر این خط تن زنید	و ز برون،  مثله  تماشا میكنید
140.5 بر هوا بردی  فکندی بر حجر	تا دریدی عظم و لحم از یکدگر
140.6 یك  گره را بر هوا بر هم زدی	تا چو خشخاش  استخوان ریزان شدی 
140.7 آن سیاست را كه لرزید آسمان	مثنوی اندر نگنجد شرح  آن 
140.8 گر به طبع این میكنی، ای باد سرد	گرد خط و دایرۀ آن هود گرد
140.9 * ور به حرص این میکند گرگ نژند	گو: بیا در خط راعی کن گزند
140.10 ای طبیعی، فوق طبع  این ملك بین	یا بیا و محو  كن از مصحف  این 
140.11 مقریان را منع  كن، بندی بنه	یا معلم را بمال و سهم ده 
140.12 عاجزی و خیره، كاین عجز از كجاست ؟	عجز  تو  تابی از آن روز  جزاست 
140.13 عجزها داری تو در پیش، ای لجوج	وقت شد  پنهانیان را  نك خروج 
140.14 خرّم آن، كاین عجز و حیرت  قوت اوست	در دو عالم خفته اندر ظلّ  دوست 
140.15 هم در آخر عجز  خود را او بدید	مرده شد، دین  عجایز بر گزید
140.16 چون زلیخا   یوسفی بر وی بتافت	از عجوزی  در جوانی راه یافت 
140.17 زندگی  در مردن و  در محنت است	آب حیوان  در درون  ظلمت است 
140.18 * همچنان نمرود  آن الطاف را	زیر پا بنهاد از جهل و عمی

141. رجوع به قصۀ پروردن حق تعالی نمرود را به شیر  پلنگ
141.1 حاصل، آن روضه چو باغ عارفان	از سموم و صرصر  آمد در امان 
141.2 یك پلنگی طفلكان نوزاده بود	گفتم: او را شیر ده، طاعت نمود
141.3 پس بدادش شیر و خدمتهاش كرد	تا كه بالغ گشت و زفت و شیر مرد
141.4 چون فطامش شد، بگفتم با پری	تا در آموزند نطق و داوری 
141.5 پرورش دادم مر او را زین چمن	كه به گفت اندر نیاید فنّ  من 
141.6 داده من ایوب را مهر  پدر	بهر مهمانی كرمان   بی ضرر
141.7 داده كرمان را بر او مهر  ولد	بر پدر من اینت قدرت،  اینت ید
141.8 مادران را مهر  من آموختم	چون بود شمعی كه من افروختم ؟ 
141.9 صد عنایت كردم و  صد رابطه	تا ببیند لطف من  بی واسطه 
141.10 تا نباشد از سبب در كش مكش	تا بود هر استعانت از منش 
141.11 تا خود از ما هیچ عذری نبودش	شكوه ای نبود ز هر یار بدش 
141.12 این حضانت دید با صد رابطه	كه بپروردم ورا  بی واسطه 
141.13 شكر او آن بود،   ای بندۀ جلیل	كه شد او نمرود و   سوزندۀ خلیل 
141.14 همچنان، كاین شاهزاده  شكر  شاه	كرد ز استكبار و استكثار  جاه 
141.15 كه چرا من تابع غیری شوم ؟	چونكه صاحب ملك و اقبالی بوم 
141.16 لطفهای شه، كه ذكر آن گذشت	از تجبر بر دلش پوشیده گشت 
141.17 همچنان نمرود  آن الطاف را	زیر پا بنهاد  از جهل و عمی 
141.18 این زمان كافر شد و  ره میزند	كبر و دعوی خدائی میكند
141.19 رفته سوی آسمان  با جلال	با سه كركس   تا  كند با من قتال 
141.20 صد هزاران طفل  بی تلویم را	كشت او   تا یابد ابراهیم را
141.21 كه منجم گفت: كاندر حكم سال	زاد خواهد دشمنی بهر  قتال 
141.22 هین بكن در دفع  آن خصم احتیاط	هر كه میزائید   می كشت از خباط
141.23 كوری او  رست طفل  وحی كش	ماند خونهای دگر در گردنش 
141.24 از پدر یابید آن ملك؟ ای عجب !	تا غرورش داد ظلمات نسب 
141.25 دیگران را  گر  ام و  اب شد حجیب	او ز ما یابید گوهرها به جیب 
141.26 گرگ درنده ست نفس  بد یقین	چه بهانه مینهی بر هر قرین 
141.27 در ضلالت هست صد كل را كله	نفس  زشت  كفرناك  پر سفه 
141.28 زین سبب میگویم: ای بندۀ فقیر	سلسله از گردن سگ بر مگیر
141.29 گر معلم گشت این سگ  هم  سگ است	باش "ذلت نفسه"  كاو بد رگ است 
141.30 فرض می آری بجا گر طائفی	بر سهیلی چون ادیم طائفی 
141.31 تا سهیلت واخرد از ننگ پوست	هم شوی چون موزه ای بر پای دوست 
141.32 جمله قرآن  شرح  خبث نفسهاست	بنگر اندر مصحف، آن چشمت كجاست ؟
141.33 ذكر نفس عادیان كآلت بیافت	در قتال  انبیا  مو میشكافت 
141.34 قرن قرن  از نفس  شوم  بی ادب	میفتاد اندر جهان   میزد لهب 

142. رجوع به قصۀ شاهزاده که زخم خورده از خاطر شاه، پیش از استكمال  فضایل دیگر از دنیا برفت
142.1 قصه كوته  كن   كه رأی نفس  کور	برد او را بعد سالی  سوی گور
142.2 شاه  چون از محو شد سوی وجود	خشم  مریخیش  آن خون كرده بود
142.3 چون به تركش بنگرید  آن بی نظیر	دید كم از تركشش  یك چوبه تیر
142.4 گفت: كو آن تیر؟ و از حق باز جست	گفت: اندر حلق  او آن تیر  توست 
142.5 عفو كرد آن شاه دریا دل،   ولی	آمده بد تیر او بر مقتلی 
142.6 كشته شد، در نوحۀ او میگریست	اوست جمله هم كشنده، هم ولیست 
142.7 ور نباشد هر دو او   پس جمله نیست	هم كشندۀ خلق و  هم ماتم كنیست 
142.8 شكر میكرد آن شهید  زرد خدّ	كان بزد بر جسم و   بر معنی نزد
142.9 جسم  ظاهر، عاقبت خود رفتنیست	تا ابد معنی بخواهد شاد زیست 
142.10 آن عتاب از رفت هم  بر پوست رفت	دوست بی آزار  سوی دوست رفت 
142.11 گر چه او فتراك شاهنشه گرفت	آخر از عین الكمال او ره گرفت 
142.12 و آن سیم  كاهلترین هر سه بود	صورت و معنی بكلی او ربود
142.13 * دختر و  ملک و خلافت او گرفت	می سزد  گر زین نمانی در شگفت
142.14 * من ز طول قصه گشتستم ملول	من غریق  بحر معنی، تو عجول
142.15 آن کهین از ذلت و عجز و نیاز	یافت مقصود از کریم و کار ساز

143. مثل  وصیت كردن آن شخص كه سه پسر داشت  که میراث او بکاهل ترین اولاد او دهند
143.1 آن یكی مردی بوقت مرگ خویش	گفته بود اندر وصیت  پیش پیش 
143.2 سه پسر بودش  چو سه  سرو  روان	وقف ایشان كرده او جان و روان 
143.3 گفت: هر چه كاله و سیم و زر است	آن برد،  زین هر سه كاو كاهلتر است 
143.4 گفت با قاضی و بس اندرز كرد	بعد از آن جام  شراب مرگ خورد
143.5 گفته فرزندان به قاضی: كای كریم	نگذریم از حكم او ما سه یتیم 
143.6 سمع و طاعه میكنیم، او راست دست	آنچه او فرمود  بر ما نافذ است 
143.7 ما چو اسماعیل  ز ابراهیم  خود	سر نپیچیم، ار چه قربان میكند
143.8 گفت قاضی هر یكی با عاقلیش	تا بگوید قصه ای از كاهلیش 
143.9 تا ببینم كاهلی هر یكی	تا بدانم حال هر یك بی شكی 
143.10 آن سوم کاهلترین  هر سه بود	صورت معنی به کل او را ربود
143.11 عارفان از دو جهان كاهلترند	زآنكه  بی شدیار   خرمن میبرند
143.12 كاهلی را كرده اند ایشان سند	كار ایشان را چو یزدان میكند
143.13 كار یزدان را نمی بینند عام	می نیاسایند از كد  صبح و شام 
143.14 * کار دنیا را ز کل کاهلترند	در ره عقبی ز مه گو میبرند
143.15 هین ز حدّ كاهلی گوئید باز	تا بدانم حدّ آن  از كشف راز
143.16 * هین ز حدّ کاهلی شرحی دهید	تا ببینم من به چه حد کاهلید
143.17 بی گمان، خود هر زبان پردۀ دل است	چون بجنبد پرده  سرها واصل است 
143.18 پرده ای كوچك،  چو یك شرحۀ كباب	می بپوشد صورت  صد آفتاب 
143.19 گر بیان نطق كاذب نیز هست	لیك، بوی از صدق و كذبش مخبر است 
143.20 آن نسیمی كه بیاید از چمن	هست پیدا از سموم  گولخن 
143.21 بوی صدق و بوی كذب گول گیر	هست پیدا در نفس چون مشك و سیر
143.22 * بوی اخلاص و نفاق بی مزه	هست ظاهر همچو عود و انگزه
143.23 گر ندانی یار را از  ده دله	از مشام  فاسد خود  كن  گله 
143.24 * ور ندانی تو عجوز از شاهدی	بیگمان گشته است چشمت فاسدی
143.25 * ور تو نشناسی شکر را از صبر	بیگمان شد حسّ ذوق تو خدر
143.26 * ور یکی شد صوت بلبل با غراب	هست بی شک حس  سمع  تو خراب
143.27 * ور یکی گشتت سمور و خار پشت	حسّ لمس تو به تو بنمود پشت
143.28 بانگ هیزان و شجاعان  دلیر	هست پیدا  چون فن  روباه و شیر
143.29 * چارۀ کار حواس  خویش  کن	وانگهی راه طلب در پیش کن
143.30 یا زبان همچو سر  دیگ است راست	چون بجنبد  تو بدانی  چه اباست 
143.31 از بخار آن بداند تیز هش	دیگ شیرین را ز سكباج  ترش 
143.32 دست بر دیگ نوی چون زد فتا	وقت بخریدن بدید اشكسته را
143.33 * آن یکی پرسید صاحب درد را	گفت: در چندی شناسی مرد را ؟
143.34 گفت: دانم مرد را در حین ز پوز	ور نگوید،  دانمش اندر سه روز
143.35 و آن دگر گفت: ار بگوید  دانمش	ور نگوید،  در سخن پیچانمش 
143.36 گفت: اگر این مكر بشنیده بود	لب ببندد، در خموشی در رود
143.37 * گفت: میرو گوی تا هفتم زمین	تا ابد پوشیده بادم حال  این
143.38 * حال یکتن گر ندانم، چه شود؟	واندر آن نقصان  دینم چه بود؟

144. تمثیل
144.1 آنچنانكه گفت مادر بچه را	گر خیالی آیدت در شب فرا
144.2 یا به گورستان و جای سهمگین	تو خیالی زشت بینی پر ز كین 
144.3 دل قوی دار و بكن حمله بر او	او بگرداند ز تو  در حال   رو
144.4 زآنکه بی ترسی به سویش هر که رفت	آن خیال دیو وش بگریخت تفت
144.5 گفت كودك: آن خیال دیووش	اینچنین گر گفته باشد مادرش 
144.6 حمله آرم، افتد اندر گردنم	ز امر مادر، پس من آنگه چون كنم ؟
144.7 تو همی آموزی ام كه  چست ایست	آن خیال زشت را هم مادریست 
144.8 دیو و مردم را ملقن آن یكیست	غالب از وی گردد  ار خصم اندكیست 
144.9 تا كدامین سوی باشد آن یراش	الله الله، رو تو هم زآن سوی باش 
144.10 گفت: اگر از مكر ناید در كلام	حیله را دانسته باشد آن همام 
144.11 سرّ او را چون شناسی؟ راست گو	گفت: من خامش نشینم پیش  او
144.12 صبر را سلم كنم پیش درج	تا بر آیم بر سر  بام  فرج 
144.13 هست مر هر صبر را آخر ظفر	هست روزی بعد هر تلخی شکر
144.14 ور بجوشد در حضورش از دلم	منطقی بیرون از این شادی و غم 
144.15 من بدانم  كاو فرستاد آن به من	از ضمیر  چون سهیل  اندر یمن 
144.16 در دل من آن سخن  زآن میمنه ست	زانكه از دل جانب دل  روزنه ست 
144.17 * هست باقی شرح این لیکن درون	بسته شد دیگر نمی آید برون
144.18 * مر بزرگی ورا گردن نهم	منتی هم بر دل و بر تن نهم 
144.19 * چون فتاد از روزن دل آفتاب	ختم شد، والله اعلم بالصواب 

145. خاتمه لولده الکامل المحقق بهاء الدین
145.1 مدتی زین مثنوی چون والدم	شد خمش گفتم روا: کای زنده دم
145.2 از چه رو دیگر نمیگوئی سخن ؟	از چه بر بستی در  علم  لدن
145.3 قصۀ شهزادگان نامد به سر	ماند ناسفته در  سوّم پسر
145.4 گفت: نطقم چون شتر زین پس بخفت	نیستش با هیچکس تا حشر گفت
145.5 هست باقی شرح این، لیکن درون	بسته شد، دیگر نمی آید برون
145.6 همچو اشتر ناطقه اینجا بخفت	ار بگوید، من زبان بستم ز گفت
145.7 وقت رحلت آمد و جستن ز جو	کل شیّ هالک الا وجهه
145.8 باقی این گفته آید بی زبان	در دل آنکس که دارد زنده جان
145.9 گفتگو آخر رسید و عمر هم	مژده   کامد وقت کز غم وارهم
145.10 در جهان  جان کنم جولان همی	بگذرم زین نم، در آیم در یمی
145.11 زآنکه اینعالم  ز  نم زنده است و خوش	از یمی نم  یافت زآن خوبست و گش
145.12 چونکه جان در خاک و نم زنده بود	در جهان  یم ببین تا چون شود
145.13 یم چو شهر است و چو دروازه است نم	نم چو قطره دان و بی اندازه یم
145.14 زین نمی، کاو همچو جانست،  اندرآ	در یم  جانان  که تا یابی بقا
145.15 چونکه نم از بحر جانست اینطرف	پس ز راه جان طلب کن این شرف
145.16 تا تو را آنجا برد کاو بوده است	جستن اندر خاک یم بیهوده است 
145.17 جزو هر خاکی  به خاکستان برد	موج  بحر  جان سوی جانان برد
145.18 پس ز جان  کن، وصل  جانان را طلب	بی لب و بی کام میگو نام  رب
145.19 تا رهی از حبس این فانی جهان	در جهان  جان بمانی جاودان
145.20 تخمهای عمر را در شوره خاک	می بکاری تا شوی آخر هلاک
145.21 اینچنین عمر عزیز بی بها	بی عوض ضایع کنی هر دم، چرا ؟
145.22 غبن می ناید تو را؟ ای مرد کار	تا دهی گلزار و گیری خار زار
145.23 عمر کان شد صرف در دنیا  نماند	خرّم آنکش حق به سوی خویش خواند
145.24 عمر معدود شمرده چون دهی 	در ره حق، گردد آن نامنتهی
145.25 بیشمار و بیحد و بیعد شود	عمر ده روزه که در طاعت رود
145.26 هین تجارت کن در این بازار تو	صد هزاران  گل بر از یک خار تو
145.27 از یکی دانه که کاری صد هزار	دانه برگیری ز فضل کردگار
145.28 خود شمار آنجا بود کاخر بود	بیشمار است آنطرف کان بر بود
145.29 سوی کلّ خود رو ای جزو جدا	از خودی بگذر زمانی با خود آ
145.30 در تن همچون سبو هستی چو آب	گفتگو و صلح و جنگت چون حباب
145.31 چون حباب است این نقوش و این صور	بر سر آب درون، ای نامور
145.32 یا چو کفی بر سر آب درون	تا شود سرّ درون پیدا برون
145.33 از تف و از کفّ و از بوی قذور	مینماید خوردنیها در تنور
145.34 تا که شیرینی و یا ترشی است آن	میشود ظاهر بر  پیر و جوان
145.35 همچنین از قول و فعل مردمان	میشود پیدا که چه سان است جان
145.36 جان او در مرتبه چون است و چیست؟	مؤمن است او یا که کافر، یا ولیست
145.37 آب را اندر سبو بی یم مدار	تا نگردد آب شیرین ناگوار
145.38 کاب ساکن بی مدد ناخوش بود	رنگ و بوی و طمع آب از وی رود
145.39 گفت احمد: هر که دو روزش یکی ست	هست مغبون و گرفتار  شکیست
145.40 بی یقینی میزید در ابلهی	پر ز بادی، همچو انبان  تهی
145.41 هر دمی پس میرود از پیش  صف	میشود صافیش دردی همچو کف
145.42 رنج او هر لحظه بد تر میشود	هر دمی او زشت و ابتر میشود
145.43 سوی دوزخ میرود آن ردّ باب	بی عذاب بحر در نار  عذاب
145.44 پیش از آنکه کار تو آنجا رسد	هر دمی غفلت تو را واپس برد
145.45 رو به سوی اصل خود همچون خلیل	بگذر از استاره و چرخ علیل
145.46 پای همت بر خور و بر ماه نه	سر بر آن ایوان و آن درگاه نه
145.47 این خودی را خرج کن اندر خدا	تا نمانی همچو ابلیسی جدا
145.48 آب جان را ریزد اندر بحر جان	تا شوی دریای بیحد و کران
145.49 قصه کوته کن، که رفتم در حجاب	هین خمش والله اعلم بالصواب
145.50 * شکر کاین نامه به عنوانی رسید	گم نشد نقد و به اخوانی رسید
145.51 * نردبان آسمان است این کلام	هر که از این بر رود آید به بام
145.52 * نه به بام چرخ کان اخضر بود	بل به بامی کز فلک برتر بود
145.53 * بام گردون را از او آید نوا	گردشش باشد همیشه زآن هوا
پایان دفتر ششم
پایان مثنوی مولوی



فهرست دفاتر مثنوی

---------------------------- دفتر اول ---------------------------
1-1	 نی نامه
1-2	 حکایت عاشق شدن پادشاه بر كنیزك و بیمار شدن كنیزك و تدبیر در صحت او
1-3	 ظاهر شدن عجز طبیبان از معالجۀ كنیزك بر پادشاه و رو آوردن بدرگاه پادشاه حقیقی
1-4	 در خواستن توفیق رعایت ادب و وخامت بی ادبی
1-5	 ملاقات پادشاه با آن طبیب الهی که در خوابش بشارت بملاقات او داده بودند
1-6	 بردن پادشاه طبیب را بر سر بیمار تا حال او را ببیند
1-7	 خلوت طلبیدن آن ولی از پادشاه جهت دریافتن رنج كنیزك
1-8	 دریافتن آن طبیب الهی رنج کنیزک را و بشاه وانمودن
1-9	 فرستادن پادشاه رسولان به سمرقند در طلب آن مرد زرگر
1-10	 بیان آن كه كشتن مرد زرگر به اشاره الهی بود نه بهوای نفس
1-11		 حكایت مرد بقال و طوطی و روغن ریختن طوطی در دكان
1-12	 داستان آن پادشاه جهود كه نصرانیان را می كشت از بهر تعصب
1-13	 آموختن وزیر مكر پادشاه را
1-14	 تلبیس اندیشیدن وزیر با نصاری و مکر او
1-15	 جمع آمدن نصاری با وزیر و راز گفتن او با ایشان
1-16	 تمثیل مرد عارف و تفسیر الله یتوفی الانفس حین موتها الخ
1-17	 سوال کردن خلیفه از لیلی و جواب دادن لیلی او را
1-18	 در تحریص متابعت ولی مرشد
1-19	 در بیان حسد کردن وزیر جهود
1-20	 فهم کردن حاذقان نصاری مکر وزیر را
1-21	 پیغام شاه پنهانی بسوی وزیر پر تزویر
1-22	 تخلیط وزیر در احكام انجیل و مکر آن
1-23	 در بیان آنكه اختلاف در صورت و روش است نه در حقیقت
1-24	 بیان خسارت وزیر در این خدعه و مکر
1-25	 مكر کردن وزیر و در خلوت نشستن و شور افکندن در قوم
1-26	 دفع گفتن وزیر مریدان را
1-27	 مكرر كردن مریدان كه خلوت را بشكن
1-28	 جواب گفتن وزیر كه خلوت را نمی شكنم
1-29	 اعتراض کردن مریدان بر خلوت وزیر بار دیگر
1-30	 نومید كردن وزیر مریدان را از نقض خلوت خود
1-31	 فریفتن وزیر امیران را هر یک بنوعی و طریقی
1-32	 كشتن وزیر خود را در خلوت از مریدان
1-33	 در بیان آنکه جمله پیغمبران حقند که لا نفرق بین احد من رسله
1-34	 در بیان آنکه انبیاء علیهم السلام را گفتند: کلموا الناس علی قدر عقولهم. زیرا آنچه ندانند، انکار کنند و ایشان را زیان دارد. قال علیه السلام : امرنا ان تنزل الناس منازلهم، الی آخر
1-35	 منازعت امرا در ولیعهدی 
1-36	 نعت تعظیم حضرت مصطفی علیه السلام كه در انجیل بود
1-37	 در بیان حكایت پادشاه جهود دیگر كه در هلاك دین عیسی جهد کرد
1-38	 آتش افروختن پادشاه و بت را در پهلوی آتش نهادن که هر که این بت سجده کند ...
1-39	 آوردن پادشاه جهود زنی را با طفل و انداختن او طفل را در آتش و بسخن آمدن طفل ...
1-40	 انداختن مردمان خود را بارادت در آتش از سر ذوق
1-41	 كژ ماندن دهان آن شخص گستاخ كه نام پیغمبر بتمسخر برد
1-42	 عتاب كردن جهود آتش را که چرا نمیسوزی و جواب او
1-43	 قصه هلاک کردن باد در عهد هود علیه السلام قوم عاد را
1-44	 طنز و انكار كردن پادشاه جهود و نصیحت ناصحان او را
1-45	 قصه نخجیران و بیان توکل و ترک جهد کردن
1-46	 جواب گفتن شیر نخجیران را و بیان خاصیت جهد
1-47	 باز ترجیح نهادن نخجیران توكل را بر جهد
1-48	 باز ترجیح نهادن شیر جهد و اكتساب را بر توكل و تسلیم
1-49	 باز ترجیح نهادن نخجیران توكل را بر جهد و کسب
1-50	 دیگر بار بیان کردن شیر ترجیح جهد بر توکل
1-51	 باز ترجیح نهادن نخجیران مر توكل را بر جهد
1-52	 نگریستن عزراییل بر مردی و گریختن آن مرد در سرای حضرت سلیمان و تقریر ...
1-53	 باز ترجیح دادن شیر جهد را بر توكل و فواید جهد را بیان كردن
1-54	 مقرر شدن ترجیح جهد بر توكل
1-55	 انكار كردن نخجیران و جواب خرگوش مر ایشان را
1-56	 مهلت خواستن خرگوش نخجیران را
1-57	 اعتراض نخجیران بر خرگوش و جواب دادن خرگوش ایشان را
1-58	 ذكر دانش خرگوش و بیان فضیلت و منافع دانستن
1-59	 باز جستن نخجیران سّر و اندیشۀ خرگوش را
1-60	 منع كردن خرگوش راز را از نخجیریان
1-61	 قصۀ مكر خرگوش با شیر و بسر بردن
1-62	 زیافت تاویل ركیك مگس
1-63	 تولیدن شیر از دیر آمدن خرگوش
1-64	 هم در بیان مكر خرگوش
1-65	 رسیدن خرگوش به شیر و خشم شیر بر وی
1-66	 عذر گفتن خرگوش
1-67	 جواب گفتن شیر خرگوش را و روان شدن با او
1-68	 قصۀ سلیمان و هدهد و بیان آن كه چون قضا آید چشمها بسته میشود
1-69	 طعنه زدن زاغ در دعوی هدهد
1-70	 جواب گفتن هدهد طعنۀ زاغ را
1-71	 قصۀ آدم علیه السلام و بستن قضا نظر او را از مراعات صریح نهی و ترك نهی و تاویل
1-72	 پای واپس كشیدن خرگوش از شیر چون نزدیك چاه رسید
1-73	 پرسیدن شیر از سبب پای واپس كشیدن خرگوش را
1-74	 مژده بردن خرگوش سوی نخجیران كه شیر در چاه افتاد
1-75	 جمع شدن نخجیران گرد خرگوش و ثنا گفتن او را
1-76	 پند دادن خرگوش نخجیران را كه از مردن خصم شاد مشوید
1-77	 تفسیر رجعنا من الجهاد الاصغر الی الجهاد الاكبر
1-78	 آمدن رسول قیصر روم به نزد عمر برسالت
1-79	 یافتن رسول قیصر عمر را خفته در زیر خرما بن
1-80	 سخن گفتن عمر با رسول قیصر و مکالمات وی
1-81	 سؤال كردن رسول روم از عمر
1-82	 اضافت كردن آدم (ع)  زلت خود را به خویش كه ربّنا ظلمْناو اضافت كردن ابلیس گناه خود را به حق تعالی كه رب بما أغْویتنی
1-83	 تمثیل
1-84	 تفسیر آیه و هو معكمْ أین ما كنْتمْ و بیان آن
1-85	 سؤال كردن رسول روم از عمر از سبب ابتلای ارواح با این آب و گل اجساد
1-86	 در بیان حدیث من أراد أن یجلس مع اللّه فلیجلس مع أهل التصوف
1-87	 قصۀ آن بازرگان كه به هندوستان به تجارت میرفت و پیغام دادن طوطی محبوس بطوطیان هندوستان
1-88	 صفت اجنحۀ طیور عقول الهی
1-89	 دیدن خواجه طوطیان هندوستان را در دشت و پیغام رسانیدن از آن طوطی
1-90	 تفسیر قول فرید الدین عطار قدس اللّه روحه:
تو صاحب نفسی ای غافل میان خاك خون می خور ----  كه صاحب دل اگر زهری خورد آن انگبین باشد
1-91	 تعظیم ساحران مر موسی را علیه السلام كه چه فرمایی اول تو اندازی عصا یا ما
1-92	 باز گفتن بازرگان با طوطی آنچه در هندوستان دیده
1-93	 شنیدن آن طوطی حركت آن طوطی را و مردن و نوحه کردن خواجه
1-94	 تفسیر قول حكیم سنائی
بهرچه از راه وامانی چه كفر آن حرف و چه ایمان --- بهر چه از دوست دور افتی چه زشت آن نقش و چه زیبا
1-95	 رجوع به حكایت خواجۀ تاجر
1-96	 برون انداختن مرد تاجر طوطی را از قفس و پریدن طوطی مرده
1-97	 وداع كردن طوطی خواجه را و پریدن
1-98	 در بیان مضرت تعظیم خلق و انگشت نما شدن
1-99	 در بیان تفسیر آیه ما شاء اللّه كان و ما لم یشاء لم یکن
1-100	 در بیان تفسیر قول حکیم سنائی قدس سره در این ابیات
ناز را روئی بباید همچو ورد --- چون نداری گرد بدخوئی مگرد
زشت باشد روی نازیبا و ناز -------- سخت آید چشم نابینا و درد
1-101	 داستان پیر چنگی كه در عهد عمر از بهر خدا روز بی نوایی چنگ زد میان گورستان
1-102	 در بیان تفسیر من کان لله کان الله له و بیان آن
1-103	 در بیان این حدیث كه إن لربكم فی أیام دهركم نفحات ألا فتعرضوا لها
1-104	 سؤال كردن صدیقه (س) از پیغمبر (ص) که باران شد و جامه تو تر نگشت و جواب آنجناب
1-105	 تفسیر بیت حكیم سنائی
آسمانهاست در ولایت جان --------- كارفرمای آسمان جهان
در ره روح پست و بالاهاست ---- كوههای بلند و دریاهاست
1-106	 در معنی حدیث اغتنموا برد الربیع الی آخره
1-107	 پرسیدن صدیقه (س) از پیامبر (ص) كه سر باران امروزینه چه بود
1-108	 بقیۀ قصۀ پیر چنگی در زمان عمر و بیان مخلص آن
1-109	 در خواب گفتن هاتف مر عمر را كه چندین زر از بیت المال به آن مرده ده كه در گورستان خفته است
1-110	 نالیدن ستون حنانه از فراغ پیغمبر علیه السلام كه جماعت انبوه شدند که ما روی مبارك تو را چون بر آن نشسته نمی بینیم و منبر ساختند و شنیدن رسول خدا (ص) ناله ستون را بصریح و مکالمات آنحضرت با آن
1-111	 اظهار معجزه پیغمبر علیه السلام بسخن آمدن سنگریزه در دست ابو جهل و گواهی دادن برسالت آنحضرت
1-112	 بقیۀ قصۀ مطرب و پیغام رسانیدن عمر به او آن چه هاتف آواز داد
1-113	 گردانیدن عمر نظر او را از مقام گریه كه هستی است به مقام استغراق كه نیستی است
1-114	 تفسیر دعای آن دو فرشته كه هر روز بر سر بازار منادی میكنند كه اللّهم أعط كل منفق خلفا اللّهم أعط كل ممسك تلفا، و بیان آن که منفق، مجاهد راه حق است نه مسرف راه هوا
1-115	 قربانی کردن سروران عرب بامید قبول افتادن
1-116	 قصۀ خلیفه كه در كرم از حاتم طایی گذشته بود
1-117	 قصۀ اعرابی درویش و ماجرا کردن زن با او از فقر و درد
1-118	 مغرور شدن مریدان محتاج و تشبیه به مدعیان مزور و ایشان را شیخ واصل پنداشتن و نقد را از نقل نادانستن و نیافتن
1-119	 در بیان آن كه نادر افتد كه مریدی در مدعی مزور اعتقاد کند به صدق و به مقامی رسد كه شیخش در خواب ندیده باشد و آب و آتش او را گزند نكند و شیخش را گزند كند ولیكن نادر است
1-120	 صبر فرمودن اعرابی زن خود را
1-121	 نصیحت كردن زن مر شوی را كه سخن افزون از قدر و مقام خود مگو لم تقولون ما لا تفْعلون كه این سخنها اگر چه راست است اما این مقام ترا نیست و سخن فوق مقام زیان دارد و كبر مقْتا عنْد اللّه باشد
1-122	 نصیحت مرد زن را كه در فقر فقیران بخواری منگر و در كار حق بگمان كمال نگر و طعنه مزن بر فقر و فقیران و شکوه مکن
1-123	 در بیان آن كه جنبیدن هر كسی از آن جا كه وی است هر كس را از چنبرۀ وجود خود بیند، تابۀ كبود آفتاب را كبود نماید و سرخ سرخ نماید چون تابه از رنگها بیرون آید سپید شود از همه تابههای دیگر او راست گوتر باشد و امام باشد
1-124	 مراعات كردن زن شوهر را و استغفار كردن از گفتۀ خویش
1-125	 در بیان این خبر كه انهن یغلبن العاقل و یغلبهن الجاهل
1-126	 تسلیم كردن مرد خود را به امر زن و اعتراض او را اشاره حق دانستن.
1-127	 در بیان آن كه موسی علیه السلام و فرعون هر دو مسخر مشیتاند چنانكه زهر و پادزهر و ظلمات و نور و مناجات كردن فرعون با حق تعالی
1-128	 سبب حرمان اشقیا از دو جهان كه خسر الدّنْیا و الْآخرة
1-129	 حقیر دیدن خصمان صالح ناقۀ صالح را، چون حق تعالی خواهد لشكری را هلاك گرداند در نظر ایشان خصمان را حقیر نماید و یقلّلكمْ فی أعْینهمْ لیقْضی اللّه أمْرا كان مفْعولا
1-130	 تفسیر آیه کریمه مرج الْبحْرین یلْتقیان بینهما برْزخٌ لا یبْغیان
1-131	 در بیان آنكه آنچه ولی کامل كند، مرید را نشاید گستاخی كردن و همان فعل كردن، كه حلوا طبیب را زیان ندارد و مریض را زیان دارد و سرما و برف انگور رسیده را زیان ندارد اما غوره را زیان دارد، كه در راهست و نارسیده، كه لیغْفر لك اللّه ما تقدّم منْ ذنْبك و ما تأخّر
1-132	 مخلص ماجرای عرب و جفت او در فقر و شکایت
1-133	 دل نهادن عرب بر التماس دل بر خویش و سوگند خوردن كه در این تسلیم مرا حیلتی و امتحانی نیست
1-134	 تعیین كردن زن طریق طلب روزی شوی خود را و قبول او
1-135	 هدیه بردن آن اعرابی سبوی آب باران از میان بادیه سوی بغداد نزد خلیفه و پنداشتن كه آن جا هم قحط آب است
1-136	 در نمد دوختن زن سبوی آب را و مهر بر وی نهادن از اعتقاد
1-137	 در بیان آنكه چنانكه گدا عاشق كریم است، كریم هم عاشق گداست. اگر گدا را صبر بیش بود كریم بر در او آید و اگر كریم را صبر بیش بود گدا بر در او آید اما صبر گدا كمال گدا و نقص کریم است
1-138	 فرق میان آن كه درویش است به خدا و تشنۀ خداست و آن كه درویش است از خدا و تشنه است به غیر او
1-139	 پیش آمدن نقیبان و دربانان خلیفه از بهر اكرام اعرابی و پذیرفتن هدیۀ او را
1-140	 در بیان آنكه عاشق دنیا بر مثال عاشق دیواری است كه بر او آفتاب تافته و جهد نكرد تا فهم كند كه آن تاب از دیوار نیست از آفتاب است از آسمان چهارم لاجرم كلی دل بر دیوار نهاد چون پرتو آفتاب به آفتاب پیوست او محروم ماند ابدا و حیل بینهمْ و بین ما یشْتهون
1-141	 سپردن عرب هدیه را یعنی سبو را به غلامان خلیفه
1-142	 حكایت ماجرای نحوی در کشتی با كشتیبان
1-143	 قبول كردن خلیفه هدیه را و عطای بسیار فرمودن با كمال بینیازی از آن هدیه 
1-144	 در صفت پیر و مطاوعت کردن با او
1-145	 وصیت كردن رسول خدا (ص) مر علی (ع) را كه چون هر كسی به نوع طاعتی تقرب بحق جوید، تو تقرب جوی بصحبت عاقل و بندۀ خاص تا از ایشان همه پیش قدم باشی. قال النبی اذا تقرب الناس الی خالقهم بانواع البرّ، فتقرب الی ربک بالعقل والسر تستبقهم بالدرحات والزلفی عند الناس فی الدنیا و عند الله فی الاخره
1-146	 كبودی زدن مرد قزوینی بر شانه گاه و پشیمان شدن او به سبب زخم سوزن
1-147	 رفتن گرگ و روباه در خدمت شیر به شكار
1-148	 امتحان كردن شیر گرگ را و گفتن كه این صیدها را قسمت کن
1-149	 قصۀ آن كس كه در یاری بكوفت، از درون گفت كیست؟ گفت منم، گفت چون تو تویی در نمی گشایم که کسی از یاران را نشناسم كه من باشد
1-150	 خواندن آن یار، یار خود را پس از بربیت یافتن
1-151	 روی در کشیدن سخن از ملالت مستمعان
1-152	 ادب كردن شیر گرگ را بجهة بی ادبی او
1-153	 تهدید كردن نوح علیه السلام مر قوم را كه با من مپیچید كه من رو پوشم در میان پس به حقیقت با خدای می پیچید ای مخذولان
1-154	 نشاندن پادشاهان صوفیان عارف را پیش روی خویش تا چشمشان بدیشان روشن شود
1-155	 آمدن مهمان پیش یوسف علیه السلام و تقاضا كردن یوسف از او تحفه و ارمغان
1-156	 طلب کردن یوسف علیه السلام ارمغان از میهمان
1-157	 گفتن مهمان یوسف علیه السلام را كه ارمغان بهر تو آئینه آورده ام تا چون در آن نگری مرا یاد آوری
1-158	 مرتد شدن كاتب وحی بسبب آنكه پرتو وحی بر وی زد و آن آیه را پیش از پیغمبر خواند و  گفت من هم محل وحیم
1-159	 دعا كردن بلعم باعور كه موسی و قومش را از این شهر كه حصار دادهاند بی مراد باز گردان و مستجاب شدن
1-160	 اعتماد كردن هاروت و ماروت بر عصمت خویش در هر فتنه ای
1-161	 باقی قصۀ هاروت و ماروت و نكال و عقوبت ایشان
1-162	 به عیادت رفتن كر بر همسایهی رنجور خویش
1-163	 در بیان آنکه اول كسی كه در مقابله نصّ صریح قیاس آورد ابلیس علیه اللعنه بود
1-164	 در بیان آن كه حال خود و مستی خود پنهان باید داشت
1-165	 قصهی مری كردن رومیان و چینیان در صفت نقاشی
1-166	 پرسیدن پیغمبر صلی الله علیه وآله مر زید را که امروز چونی و چگونه از خواب برخاستی و جواب او كه "اصبحت مومنا حقا" 
1-167	 بقیه جواب گفتن زید رسول خدا صلی الله علیه و آله را که احوال خلق بر من پوشیده نیست و همه را میشناسم
1-168	 متهم كردن غلامان و خواجهتاشان مر لقمان را كه آن میوههای ترونده كه میآوردیم او خورده است
1-169	 بقیه حکایت زید با پیغمبر صلی الله علیه و آله و جواب او به آنحضرت
1-170	 حکایت ماهی گیر و مرد جوان و گمان او که ماهی گیر سلیمانست
1-171	 گفتن پیغمبر صلی الله علیه اله مر زید را كه این سرّ را فاش تر از این مکن
1-172	 آتش افتادن در شهر به ایام عمر
1-173	 خدو انداختن خصم بر روی امیر المؤمنین علی علیه السلام و انداختن آن حضرت شمشیر را از دست
1-174	 سؤال كردن آن كافر از آن حضرت كه چون بر من ظفر یافتی چرا از قتل من اعراض فرمودی و مرا نکشتی؟ 
1-175	 جواب گفتن امیر المؤمنین كه سبب افكندن شمشیر چه بود در آن حالت
1-176	 گفتن پیغمبر به گوش ركابدار امیر المؤمنین علی (ع) كه هر آینه كشتن علی بدست تو خواهد بود
1-177	 تعجب كردن آدم از فعل ابلیس و عذر آوردن و توبه کردن
1-178	 بقیه قصه امیر المؤمنین علی علیه السلام و مسامحت و اغماض کردن او با خونی خویش
1-179	 افتادن ركابدار در پای امیر المومنین علی علیه السلام كه ای امیر مرا بكش و از این بلیه برهان
1-180	 بیان آنكه فتح طلبیدن پیغمبر صلی الله علیه و آله در مكه و غیرها جهت دوستی ملك دنیا نبود چونکه فرمود "الدنیا جیفة و طالبها کلاب"
1-181	 گفتن امیر المؤمنین علیه السلام با قرین خود كه چون خدو انداختی در روی من نفس من جنبید و اخلاص عمل نماند. مانع كشتن تو آن شد.
1-182	 خاتمۀ دفتر اول مثنوی معنوی مولوی

---------------------------- دفتر دوم ---------------------------
2-1	 مقدمه دفتر دوم
2-2	 هلال پنداشتن آن شخص خیال را در عهد عمر و تنبیه نمودن او را
2-3	 دزدیدن شخصی ماری را از مارگیری و گزیدن و کشتن او
2-4	 التماس كردن همراه عیسی علیه السلام از او زنده كردن استخوان را
2-5	 اندرز كردن صوفی خادم را در تیمار داشت بهیمه و لاحول گفتن خادم
2-6	 مشورت کردن خدای تعالی با فرشتگان در ایجاد خلق
2-7	 بسته شدن تقریر معنی حكایت به سبب میل مستمعان به استماع ظاهر
2-8	 التزام کردن خادم تیمار بهیمه را و تخلف نمودن
2-9	 گمان بردن كاروانیان كه مگذ بهیمه صوفی رنجور است
2-10	 یافتن پادشاه باز خویش را در خانۀ كمپیر و مبتلا شدن
2-11	 حلوا خریدن شیخ احمد خضرویه بجهة غریمان به الهام حقتعالی
2-12	 ترسانیدن شخصی زاهدی را، كه كم گری تا كور نشوی
2-13	 تمامی قصۀ زنده شدن استخوانها به دعای عیسی علیه السلام
2-14	 خاریدن روستایی در تاریكی شیر را به ظن آن كه گاو است
2-15	 فروختن صوفیان بهیمۀ صوفی مسافر را بجهت سفره و سماع
2-16	 قصه آن مفلس که در زندان بود و زندانیان ازو در فغان
2-17	 شكایت كردن اهل زندان پیش وكیل قاضی از دست آن مفلس
2-18	 تتمۀ قصۀ مفلس زندانی با قاضی
2-19	 فی المناجات
2-20	 تمثیل بر حقیقت سخن و اطلاع بر کشف آن
2-21	 ملامت كردن مردمان شخصی را كه مادر را به تهمت بکشت
2-22	 امتحان کردن پادشاه آن دو غلام را كه نو خریده بود
2-23	 براه كردن شاه یكی از آن دو غلام را و از دیگری پرسیدن و باز گفتن او آنچه در وی است
2-24	 قسم غلام در صدق و وفای یار خود از طهارت ظن خود
2-25	 باز پرسیدن شاه حال از غلام دیگر
2-26	 حسد بردن حشم بر آن بنده خاص
2-27	 گرفتار شدن باز میان جغدان به ویرانه
2-28	 كلوخ انداختن تشنه از سر دیوار در جوی آب
2-29	 فرمودن والی آن مرد را كه آن خار بن را كه نشانده ای بر سر راه  بر كن
2-30	 در بیان معنی فی التاخیر آفات
2-31	 تمثیل در بیان خواندن آب، آلودگان را بپاکی
2-32	 آمدن دوستان به بیمارستان جهت پرسش ذو النون مصری
2-33	 فهم كردن مریدان كه ذو النون دیوانه نیست و به قصد چنین كرده
2-34	 رجوع کردن به حكایت ذو النون با مریدان
2-35	 امتحان كردن خواجۀ لقمان زیركی لقمان را
2-36	 ظاهر شدن فضل و زیركی لقمان پیش امتحان كنندگان
2-37	 تتمۀ قصۀ حاسدان بر غلام خاص سلطان و حقیقت آن
2-38	 عكس تعظیم پیغام سلیمان (ع) در دل بلقیس از صورت حقیر هدهد
2-39	 انكار فلسفی در آیه إنْ أصْبح ماؤكمْ غوْرا
2-40	 مناجات کردن شبان با حق تعالی در عهد موسی علیه السلام
2-41	 عتاب كردن حق تعالی با موسی علیه السلام از بهر آن شبان
2-42	 وحی آمدن بموسی علیه السلام از بهر عذر آن شبان
2-43	 سوال موسی از حق تعالی در سرّ غلبۀ ظالمان
2-44	 رنجانیدن امیری خفته ای را كه مار در دهانش رفته بود
2-45	 حکایت آن مرد ابله که مغرور بود بر تملق خرس
2-46	 گفتن نابینای سائل كه من، دو كوری دارم، مرا رحم کنید
2-47	 تتمۀ حكایت خرس و آن ابله كه به وفای او اعتماد كرده بود
2-48	 گفتن موسی علیه السلام گوساله پرست را، كه این خیال اندیشی تو از كجاست
2-49	 ترك کردن آن مرد ناصح بعد از مبالغه، پند آن مغرور خرس را
2-50	 تملّق كردن دیوانه جالینوس را و ترسیدن جالینوس
2-51	 سبب پریدن و چریدن مرغی با مرغ دیگر كه جنس او نبود
2-52	 تتمّه قصه آنمرد مغرور بر وفای خرس و هلاکت او
2-53	 رفتن رسول خدا بعیادت صحابی رنجور و بیان فائده عیادت
2-54	 وحی آمدن از حقتعالی به موسی كه چرا به عیادت من نیامدی
2-55	 جدا كردن باغبان، صوفی و فقیه و علوی را از همدیگر
2-56	 رجعت به قصه مریض و عیادت پیغامبر صلی الله علیه و آله
2-57	 رفتن بایزید بسطامی به کعبه و در راه به خدمت بزرگی رسیدن و گفتن آن بزرگ که کعبه منم مرا طواف کن
2-58	 حكایت پیر و مرید
2-59	 دانستن پیغمبر كه سبب رنجوری آن شخص از گستاخی بوده است در دعا
2-60	 عذر گفتن دلقك با سید كه گفت، چرا فاحشه به نكاح كرد؟
2-61	 به حیلت در سخن آوردن سائل شیخ بهلول را كه خود را دیوانه نمود
2-62	 حمله بردن سگ بر كور گدا
2-63	 خواندن محتسب مستی را به زندان و جواب گفتن او
2-64	 دوم بار به سخن آوردن سایل آن بزرگ را تا حال او معلوم کند
2-65	 تتمۀ نصیحت کردن رسول مر آن بیمار را
2-66	 دکر دشواری عذاب آخرت و سختی آن
2-67	 ذکر قوم موسی علیه السلام و پشیمانی ایشان
2-68	 مثال در بیان معنی یؤمن بالقدر خیره و شره
2-69	 دعا و توبه آموختن رسول صلی الله علیه و آله بیمار را
2-70	 بیدار كردن ابلیس معاویه را كه وقت نماز بیگاه شد
2-71	 جواب گفتن ابلیس معاویه را
2-72	 باز تقریر كردن معاویه با ابلیس مكر او را
2-73	 باز جواب گفتن ابلیس معاویه را
2-74	 عنف كردن معاویه با ابلیس
2-75	 نالیدن معاویه به حق تعالی از مکر ابلیس و نصرت خواستن
2-76	 باز تقریر کردن ابلیس تلبیس خود را با معاویه
2-77	 باز الحاح كردن معاویه ابلیس را
2-78	 شكایت قاضی از آفت قضا و جواب گفتن نایب قاضی مر او را
2-79	 به اقرار آوردن معاویه ابلیس را
2-80	 راست گفتن ابلیس مکر خود را با معاویه
2-81	 فضیلت حسرت خوردن آن شخص بر فوت نماز جماعت
2-82	 تتمۀ اقرار ابلیس با معاویه مكر و فریب خود را
2-83	 تصدیق کردن معاویه ابلیس را در آن قول
2-84	 گریختن دزد از دست صاحب خانه به آواز شخص دیگر
2-85	 قصۀ منافقان و مسجد ضرار ساختن ایشان
2-86	 اندیشیدن یكی از اصحاب كه چرا رسول خدا ستاری نمیكند
2-87	 قصۀ آن شخص كه اشتر ضالۀ خود را میجست و میپرسید
2-88	 متردد شدن در میان مذاهب مختلفه و بیرون شدن و مخلص یافتن
2-89	 امتحان هر چیزی تا ظاهر شود خیر و شری كه در وی است
2-90	 شرح فایدۀ حكایت آن شخص شتر جوینده
2-91	 در بیان آن كه در هر نفسی فتنۀ مسجد ضرار هست
2-92	 حكایت آن چهار هندو كه با هم جنگ میكردند و از عیب خود بیخبر بودند
2-93	 قصد كردن   غزان به كشتن یك مردی تا آن دیگر بترسد
2-94	 بیان حال خود پرستان و ناشكران در نعمت وجود انبیا و اولیا
2-95	 شكایت گفتن پیری به پیش طبیب از رنجوری خود
2-96	 قصۀ كودكی كه در پیش تابوت پدر خود مینالید و سخن جوحی
2-97	 ترسیدن كودكی از شخص صاحب جثه و تسکین او آن کودک را
2-98	 قصۀ تیر اندازی و ترسیدن او از سواری كه در بیشه میرفت
2-99	 حکایت اعرابی و ریگ در جوال كردن و ملامت دانشمند و تعلیم کردن او را که گندم جوال را دو حصه نما که بار عدل آید
2-100	 كرامات ابراهیم ادهم بر لب دریا و تعجب امیر مرید
2-101	 آغاز منور شدن حواس عارف به نور غیب 
2-102	 طعنه زدن بیگانه ای در شان شیخی و جواب گفتن مرید شیخ او را
2-103	 بقیۀ قصۀ ابراهیم ادهم بر لب دریا و آن امیر مرید
2-104	 دعوی كردن آن شخص كه خدای تعالی مرا نمی گیرد به گناه و جواب شعیب او را
2-105	 بقیۀ قصۀ طعنه زدن آن مرد بیگانه در شیخ
2-106	 گفتن عایشه پیغمبر صلی الله علیه اله و سلم را كه تو بی مصلا چون است که همه جا نماز میگذاری
2-107	 كشیدن موش مهار شتر را و متعجب شدن موش در خود
2-108	 كرامات آن درویش كه در كشتی بدزدی متهمش كردند
2-109	 تشنیع کردن صوفیان پیش شیخ بر آن صوفی که بسیار میگوید
2-110	 عذر گفتن فقیر با شیخ خانقاه
2-111	 بیان آن دعوی كه عین آن دعوی گواه صدق خویش است
2-112	 سجده كردن مسیح و یحیی علیهما السلام در شكم مادر یکدیگر را
2-113	 اشكال آوردن نادانان بر این قصه و جواب دادن ایشان را
2-114	 سخن گفتن به زبان حال و فهم كردن آن
2-115	 پذیرا آمدن سخن باطل در دل باطلان
2-116	 جستن آن درخت كه هر كه میوۀ آن خورد نمیرد
2-117	 شرح كردن شیخ سرّ آن درخت را با آن طالب مقلد
2-118	 بیان منازعت چهار كس جهت انگور با همدگر بعلت آنکه زبان یکدیگر را نمیدانستند
2-119	 برخاستن مخالفت و عداوت از میان انصار به بركت وجود مبارک پیغمبر خدا علیه السلام
2-120	 قصۀ بط بچگان كه مرغ خانگی میپروردشان
2-121	 حیران شدن حاجیان در كرامات آن شیخ زاهد كه بر روی ریگ گرم صحرا نشسته بود

---------------------------- دفتر سوم ---------------------------
-31	 مقدمه دفتر سوم
-32	 قصۀ خورندگان پیل بچه از حرص و ترك نصیحت ناصح
-33	 بقیۀ قصۀ متعرضان پیل بچگان
-34	 بازگشتن بحكایت پیل
-35	 بیان آن كه خطای محبان بهتر از صواب بیگانگان است
3-6	 امر حق به موسی علیه السلام كه مرا به دهانی خوان كه بدان دهان گناه نكرده باشی
3-7	 در بیان آنكه، الله گفتن نیازمند، عین لبیك گفتن حق است
3-8	 فریفتن روستائی، شهری را و به دعوت خواندن او را به لابه و الحاح بسیار
3-9	 قصۀ اهل سبا و طاغی كردن نعمت، ایشان را
3-10	 جمع آمدن اهل آفت هر صباحی بر در صومعۀ عیسی علیه السلام جهت طلب شفا به دعای او
3-11	 باقی قصۀ اهل سبا
3-12	 باقی داستان رفتن خواجه به دعوت روستائی بسوی ده
3-31	 دعوت باز بطان را از آب به صحرا
3-14	 رجوع به حکایت خواجه و روستائی
3-15	 قصۀ اهل ضروان و حیله كردن ایشان تا بی زحمت درویشان باغها را قطاف كنند
3-16	 روان شدن خواجه به سوی ده
3-17	 رفتن خواجه و قومش به سوی ده
3-18	 نواختن مجنون آن سگی را كه مقیم كوی لیلی بود
3-19	 رسیدن خواجه و قومش به ده و نادیده و ناشناخت آوردن روستایی ایشان را
3-20	 افتادن شغال در خم رنگ و رنگین شدن و دعوی طاوسی كردن میان شغالان
3-21	 چرب كردن مرد لافی لب و سبلت خود را هر بامداد به پوست دنبه و بیرون آمدن میان حریفان كه من چنین خورده ام و چنان
3-22	 ایمن بودن بلعم باعور كه امتحانها كرد حضرت او را و از آنها روی سپید آمد
3-23	 بردن گربه دنبه را و رسوا شدن پهلوان
3-24	 دعوی طاوسی كردن آن شغال كه در خم صباغ افتاد
3-25	 تشبیه فرعون و دعوی الوهیت او بدان شغال كه دعوی طاوسی می كرد
3-26	 تفسیر و لتعْرفنّهمْ فی لحْن الْقوْل
3-27	 قصۀ هاروت و ماروت و دلیری ایشان بر امتحان حقتعالی
3-28	 * مستی بز از دیدن مهده و جستن او بکوه مقابل
3-29	 * تمنا کردن هاروت و ماروت آمدن بزمین را
3-30	 قصۀ خواب دیدن فرعون، آمدن موسی علیه السلام را و تدارك اندیشیدن
3-31	 به میدان خواندن بنی اسرائیل را از برای حیلة منع ولادت موسی علیه السلام
3-32	 حكایت در تمثیل
3-33	 باز گشتن فرعون از میدان به شهر، شاد به تفریق بنی اسرائیل از زنانشان در شب حمل
3-34	 جمع آمدن عمران با مادر موسی و حامله شدن او
3-35	 وصیت كردن عمران جفت خود را بعد از مجامعت كه مرا ندیده باشی
3-36	 ترسیدن فرعون از آن بانگ و غریو و غوغا
3-37	 پیدا شدن ستارۀ موسی بر آسمان و غریو منجمان در میدان
3-38	 خواندن فرعون زنان نوزاده را سوی میدان هم جهت مكر
3-39	 بوجود آمدن موسی علیه السلام و آمدن عوانان به خانۀ عمران و وحی آمدن به مادر موسی كه وی را در آتش انداز
3-40	 وحی آمدن به مادر موسی علیه السلام كه در آبش افكن
3-41	 حكایت مارگیر كه اژدهای افسرده را مرده پنداشت و در رسنها پیچیده به بغداد آورد
3-42	 تهدید كردن فرعون، موسی را علیه السلام را
3-43	 جواب موسی فرعون را در تهدیدی كه می كردش
3-44	 پاسخ فرعون موسی را علیه السلام
3-45	 جواب موسی فرعون را
3-46	 مهلت دادن موسی علیه السلام فرعون را تا ساحران را جمع كند از مداین
3-47	 فرستادن فرعون به مداین در طلب ساحران
3-48	 خواندن آن دو ساحر پدر را از گور و پرسیدن از روان پدر حقیقت موسی علیه السلام را
3-49	 جواب گفتن ساحر مرده با فرزندان خود
3-50	 تشبیه كردن قرآن مجید را بعصای موسی و وفات مصطفی علیه السلام را تشبیه نمودن به خواب موسی و قاصدان تغییر قرآن را به آن دو ساحر بچه كه قصد بردن عصا كردند چون موسی علیه السلام را خفته یافتند
3-51	 بقیۀ حکایت موسی علیه السلام
3-52	 جمع آمدن ساحران از مدائن پیش فرعون و تشریفها یافتن و دست بر سینه زدن در قهر خصم او که این بر ما نویس
3-53	 اختلاف كردن در چگونگی و شكل پیل
3-54	 دعوت کردن نوح علیه السلام پسر را و سرکشیدن او که بر سر کوه روم و چاره کنم و منت تو نکشم
3-55	 توفیق میان این دو حدیث كه الرضا بالكفر كفر و حدیث دیگر که من لم یرض بقضائی * و لم یصبر علی بلائی * فلیطلب ربا سوائی
3-56	 مثل در بیان آن كه حیرت مانع بحث و فكرتست
3-57	 در بیان آنکه در میان صحابه حافظ کسی نبود
3-58	 داستان مشغول شدن عاشق به عشق نامه خواندن و مطالعه كردن عشق نامه در حضور معشوق خویش و معشوق آن را ناپسند داشتن كه طلب الدلیل عند حضور المدلول قبیح و الاشتغال بالعلم بعد الوصول الی المعلوم مذموم
3-59	 حكایت آن مرد كه در عهد داود علیه السلام شب و روز دعا می كرد كه مرا روزی حلال ده بی رنج
3-60	 دویدن گاو در خانۀ آن دعا كننده به الحاح، قال النّبی صلی الله علیه و سلم إن اللّه یحب الملحین فی الدعاء زیرا همین خواست از حقتعالی و الحاح خواهنده را بهست از آنچه میخواهد آنرا از وی و عذر گفتن ناظم یعنی مولوی و مدد خواستن او
3-61	 بیان آنكه علم را دو پر و گمان را یك پر است و مثال ظنّ و یقین در علم
3-62	 مثال رنجور شدن آدم به وهم تعظیم خلق و رغبت مشتریان به وی و حكایت معلم و کودکان
3-63	 در بیان آنکه عقول خلق متفاوت است در اصل فطرت و نزد معتزله متساوی است و تفاوت عقول از تحصیل علم است
3-64	 در وهم افکندن كودكان، استاد را
3-65	 بیمار شدن فرعون هم به وهم از تعظیم خلقان
3-66	 رنجور شدن استاد به وهم
3-67	 در جامۀ خواب افتادن استاد و نالیدن او از وهم رنجوری
3-68	 دوم بار در وهم افکندن كودكان استاد را كه او را از قرآن خواندن ما درد سر افزاید
3-69	 خلاص یافتن كودكان از مكتب بدین مكر
3-70	 رفتن مادران كودكان به عیادت اوستاد
3-71	 در بیان آنكه تن روح را چون لباسی است و این دست آستین دست روح است و این پای موزۀ پای روح است
3-72	 حكایت آن درویش كه در كوه خلوت كرده بود و بیان حلاوت انقطاع و خلوت و داخل شدن در این منقبت كه أنا جلیس من ذكرنی و أنیس من استأنس بی
گر با همه ای چو بی منی بی همه ای
3-73	 دیدن زرگر عاقبت كار را و سخن بر وفق عاقبت گفتن با مستعیر ترازو
3-74	 بقیۀ قصۀ آن زاهد كوهی كه نذر كرده بود كه میوۀ كوهی از درخت باز نگیرم و درخت نیفشانم و كسی را نگویم به صریح و كنایت كه بیفشان مگر آن خورم كه باد افكنده باشد از درخت
3-75	 تشبیه بند دام قضا به صورت پنهان، به اثر پیدا
3-76	 مضطر شدن فقیر نذر كرده به كندن امرود از درخت و گوشمال حق رسیدن بی مهلت
3-77	 متهم كردن آن شیخ با دزدان و بریدن دستش را
3-78	 كرامات شیخ اقطع و زنبیل بافتن او به دو دست
3-79	 سبب جرأت ساحران فرعون بر قطع دست و پا
3-80	 شكایت استر پیش شتر كه من بسیار در رو می افتم و تو نمی افتی الا به نادر و جواب گفتن آن
3-81	 اجتماع اجزای خر عزیر بعد از پوسیدن باذن الله و در هم مركب شدن پیش چشم عزیر علیه السلام
3-82	 جزع ناكردن شیخی بر مرگ فرزندان خویش
3-83	 عذر گفتن شیخ بهر ناگریستن بر مرگ فرزندان خود
3-84	 قصۀ خواندن شیخ ضریر مصحف را در رو و بینا شدن وقت قرائت
3-85	 صبر كردن لقمان چون دید كه داود علیه السلام حلقه ها می ساخت از سؤال كردن با این نیت كه صبر از سؤال موجب فرج باشد
3-86	 بقیۀ حكایت نابینا و مصحف خواندن او
3-87	 صفت بعضی از اولیا كه راضیند به احكام قضای الهی و لابه نكنند كه این حكم را بگردان
3-88	 سؤال كردن بهلول آن درویش را
3-89	 قصۀ دقوقی و كراماتش
3-90	 باز گشتن به قصۀ دقوقی
3-91	 سرّ طلب كردن موسی خضر را با كمال نبوت و قربت
3-92	 باز گشتن به قصۀ دقوقی
3-93	 نمودن مثال هفت شمع سوی ساحل
3-94	 شدن آن هفت شمع بر مثال یك شمع
3-95	 نمودن آن شمعها در نظر آن شیخ هفت مرد
3-96	 باز نمودن آن هفت مرد، هفت درخت
3-97	 مخفی بودن آن درختان از چشم خلق
3-98	 یك درخت شدن آن هفت درخت
3-99	 هفت مرد شدن آن هفت درخت
3-100	 پیش رفتن دقوقی به امامت
3-101	 پیش رفتن دقوقی به امامت آن قوم
3-102	 اقتدا كردن قوم از پس دقوقی
3-103	 بیان اشارت سلام سوی دست راست در قیامت از هیبت محاسبۀ حق و از انبیا استعانت و شفاعت خواستن
3-104	 شنیدن دقوقی در میان نماز افغان اهل كشتی را در غرق شدن
3-105	 تصوّرات مرد حازم
3-106	 دعا و شفاعت دقوقی در خلاص كشتی
3-107	 انكار كردن آن جماعت بر دعا و شفاعت دقوقی و پریدن ایشان و ناپیدا شدن در پردۀ غیب و حیران شدن دقوقی كه بر هوا رفتند یا بر زمین
3-108	 باز شرح كردن حكایت آن طالب روزی حلال بی كسب و رنج در عهد داود علیه السلام و مستجاب شدن دعای او
3-109	 رفتن هر دو خصم نزد داود پیغامبر علیه السلام
3-110	 شنیدن حضرت داود سخن هر دو خصم را و سؤال كردن از مدعی علیه
3-111	 حكم كردن داود علیه السلام بر كشندۀ گاو
3-112	 تضرع آن شخص از داوری داود علیه السلام
3-113	 رفتن داود علیه السلام در خلوت تا آنچه حق است پیدا شود
3-114	 حكم كردن داود علیه السلام بر صاحب گاو كه از سر گاو برخیز و تشنیع صاحب گاو بر داود علیه السلام
3-115	 حكم كردن داود بر صاحب گاو كه جملۀ مال خود را به وی ده
3-116	 عزم كردن داود علیه السلام به خواندن خلق بدان صحرا كه راز آشكارا كند و حجتها همه قطع كند
3-117	 گواهی دادن دست و پا و زبان بر سر ظالم هم در دنیا
3-118	 بیرون رفتن خلایق به سوی آن درخت
3-119	 قصاص فرمودن داود علیه السلام خونی را بعد از الزام حجت بر او
3-120	 بیان آن كه نفس آدمی به جای آن خونی است كه مدعی گاو گشته بود و آن گاو كشنده عقل است و داود حق است یا شیخ كه نایب حق است كه به قوت و یاری او تواند ظالم را كشتن و توانگر شدن به روزی بی كسب و بی حساب
3-121	 مثال
3-122	 گریختن عیسی علیه السلام بر فراز كوه از احمقان
3-123	 قصۀ اهل سبا و حماقت ایشان و اثر ناكردن نصیحت انبیا در احمقان
3-124	 شرح آن كور دور بین و آن كر تیز شنو و آن برهنۀ دراز دامن
3-125	 صفت خرّمی شهر سبا و ناشكری اهل آن
3-126	 آمدن سیزده پیغمبر به نصیحت اهل شهر سبا
3-127	 معجزه خواستن قوم از پیغمبران
3-128	 متهم داشتن قوم انبیا را علیهم السلام
3-129	 حكایت خرگوشان كه خرگوشی را به رسالت پیش فیل فرستادند كه بگو:من رسول ماه آسمانم پیش تو، كه از این چشمۀ آب حذر كن. چنانكه در كتاب كلیله و دمنه آمده
3-130	 جواب گفتن انبیا طعن ایشان را و مثل زدن ایشان را
3-131	 بیان آنكه هر كس را نرسد مثل آوردن خاصه در كار الهی
3-132	 مثلها زدن قوم نوح علیه السلام به استهزا در زمان كشتی ساختن
3-133	 حكایت آن دزد كه پرسیدندش: چه می كنی نیم شب در بن این دیوار؟ گفت: دهل می زنم
3-134	 جواب آن مثل كه منكران گفتند از رسالت خرگوش پیغام پیل را از ماه آسمان
3-135	 معنی حزم و مثال مرد حازم
3-136	 وخامت حال آن مرغ كه ترك حزم كرد از حرص و هوا
3-137	 حكایت نذر كردن سگان هر زمستان كه چون تابستان آید خانه سازیم از بهر زمستان
3-138	 منع كردن منكران، انبیا علیهم السلام را از نصیحت كردن و حجت آوردن جبریانه
3-139	 جواب انبیا علیهم السلام جبریان را
3-140	 مكرر كردن كافران حجتهای جبریانه خود را
3-141	 باز جواب انبیا علیهم السلام ایشان را
3-142	 مكرر كردن قوم اعتراض ترجیه بر انبیا علیهم السلام
3-143	 باز جواب انبیا علیهم السلام
3-144	 حكمت در آفریدن دوزخ آن جهان و زندان این جهان تا معبد منکران گردد كه ائْتیا طوْعا أوْ كرْها
3-145	 بیان آن كه حق تعالی صورت ملوك را سبب مسخر كردن جباران كه مسخر حق نباشند ساخته است چنان كه موسی علیه السلام باب صغیر ساخت بر ربض قدس جهت ركوع جباران بنی اسرائیل وقت در آمدن كه ادْخلوا الْباب سجّدا و قولوا حطّة نغفر لکم
3-146	 قصۀ عشق صوفی بر سفرۀ تهی از خورش
3-147	 مخصوص بودن یعقوب علیه السلام به چشیدن جام حق از روی یوسف و كشیدن بوی حق از بوی یوسف و حرمان برادران و غیرهم از این هر دو
3-148	 حكایت امیر و غلامش كه نماز باره بود و انس عظیم داشت در نماز و مناجات با حق
3-149	 نومید شدن انبیا علیهم السلام از قبول و پذیرایی منكران قوله حتّی إذا اسْتیأس الرّسل الخ
3-150	 بیان آن كه ایمان مقلد خوف است و رجا
3-151	 بیان آنكه رسول صلی الله علیه و اله و سلم فرمود: ان لله تعالی أولیاء أخفیاء
3-152	 حكایت مندیل در تنور انداختن انس بن مالک و ناسوختن
3-153	 قصۀ فریاد رسیدن رسول صلی الله علیه و آله كاروان عرب را كه از تشنگی و بی آبی درمانده بودند و دل بر مرگ نهاده و شتران و خلق زبان بیرون انداخته
3-154	 مشك آن غلام از غیب پر آب كردن به معجزه و آن غلام سیاه را سپید رو كردن باذن الله تعالی
3-155	 دیدن خواجه غلام خود را سپید و ناشناختن كه اوست و گفتن كه غلام مرا تو كشته ای خون او تو را گرفته و خدا تو را به دست من انداخت
3-156	 بیان آن كه حق تعالی هر چه داد و آفرید از سماوات و ارض و اعیان و اعراض، همه به استدعای حاجت آفرید، خود را محتاج چیزی باید كردن تا بدهد كه أ مّنْ یجیب الْمضْطرّ إذا دعاه، اضطرار گواه استحقاق است
3-157	 آمدن آن زن كافره با طفل شیر خواره به نزدیك مصطفی علیه السلام و ناطق شدن طفل عیسی وار به معجزات رسول خدا
3-158	 ربودن عقاب موزۀ مصطفی علیه السلام را و بردن بر هوا و نگون كردن و از موزه ماری سیاه فرو افتادن
3-159	 وجه عبرت گرفتن از این حكایت و یقین دانستن إنّ مع الْعسْر یسْرا
3-160	 استدعا نمودن آن مرد از موسی زبان بهایم با طیور
3-161	 وحی آمدن از حق تعالی به موسی كه بیاموزش چیزی كه استدعا می كند یا بعضی از آن
3-162	 قانع شدن آن مرد طالب بتعلیم زبان مرغ خانگی و سگ و اجابت موسی علیه السلام
3-163	 جواب خروس سگ را
3-164	 خجل گشتن خروس پیش سگ به سبب دروغ شدن در آن سه وعده
3-165	 خبر كردن خروس از مرگ خواجه
3-166	 دویدن آن شخص به سوی موسی به زنهار چون از خروس خبر مرگ خود شنید
3-167	 دعاكردن موسی آن شخص را تا به ایمان رود از دنیا
3-168	 اجابت كردن حق تعالی دعای موسی را علیه السلام
3-169	 حكایت آن زن كه فرزندش نمی زیست بنالید جواب آمد كه این عوض ریاضت توست و به جای جهاد مجاهدان است تو را
3-170	 در آمدن حمزه رضی الله عنه در حرب بی زره
3-171	 جواب حمزه مر خلق را
3-172	 حیلۀ دفع مغبون شدن در بیع و شری
3-173	 وفات یافتن بلال با شادی
3-174	 حكمت ویران شدن تن به مرگ
3-175	 تشبیه دنیا كه به ظاهر فراخ است و به معنی تنگ و تشبیه خواب رابموت که خلاص از تنگی است
3-176	 بیان آنكه هر چه غفلت و غم و كاهلی و تاریكیست همه از تن است كه ارضی است و سفلی
3-177	 تشبیه نص با قیاس
3-178	 آداب المستمعین و المریدین عند فیض الحكمة من لسان الشیخ
3-179	 شناختن هر حیوانی بوی عدوی خود را و حذر كردن و بطالت و خسارت آنكس كه عدوی كسی بود كه از او حذر ممكن نیست و فرار ممكن نه و مقابله ممكن نه
3-180	 فرق میان دانستن چیزی به مثال و تقلید و میان دانستن ماهیت آن چیز به تحقیق
3-181	 جمع و تفریق میان نفی و اثبات یك چیز از روی نسبت و اختلاف جهت
3-182	 مسئله فنا و بقای درویش کامل
3-183	 قصۀ وكیل صدر جهان كه متهم شد و از بخارا گریخت از بیم جان، باز عشقش كشید روكشان، كه كار جان سهل باشد عاشقان را
3-184	 پیدا شدن روح القدس به صورت آدمی بر مریم بوقت غسل و برهنگی و پناه گرفتن به حق تعالی
3-185	 گفتن روح القدس مریم را كه من رسول حقم به تو، آشفته و پنهان از من مشو كه فرمان این است
3-186	 عزم كردن آن وكیل از عشق كه رجوع كند به بخارا، لاابالی وار
3-187	 پرسیدن معشوقی از عاشق غریب خود كه از شهرها كدام شهر را خوشتر یافتی و انبوه تر و محتشم تر و پر نعمت تر و دل گشاتر
3-188	 منع كردن دوستان او را از رجوع كردن به بخارا و تهدید كردن و لاابالی گفتن او
3-189	 لاابالی گفتن عاشق، ناصح و عاذل را از سر عشق
3-190	 رو نهادن آن بندۀ عاشق سوی بخارا
3-191	 در آمدن آن عاشق لاابالی در بخارا و تحذیر كردن دوستان او را از پیدا شدن
3-192	 جواب گفتن عاشق عاذلان و تهدید كنندگان را
3-193	 رسیدن آن عاشق به معشوق خویش چون دست از جان بشست
3-194	 صفت آن مسجد كه مهمان كش بود و آن عاشق مرگ جوی لاابالی كه در آن مسجد مهمان شد
3-195	 مهمان آمدن در آن مسجد
3-196	 ملامت كردن اهل مسجد مهمان عاشق را از شب خفتن در آنجا و تهدید كردن مر او را
3-197	 جواب گفتن عاشق عاذلان را
3-198	 بیان آنکه عشق جالینوس بر این حیات دنیا بود كه هنر او همین جا به كار می آید هنری نورزیده است كه در آن بازار به كار آید آن جا خود را به عوام یكسان می بیند
3-199	 ملامت كردن اهل مسجد مهمان را از شب خفتن در آن مسجد
3-200	 گفتن شیطان قریش را كه به جنگ احمد آئید كه من یاریها كنم و قبیلۀ خود را به یاری خوانم و وقت ملاقات صفین گریختن او
3-201	 مكرر كردن عاذلان پند را بر آن مهمان آن مسجد مهمان كش
3-202	 جواب گفتن مهمان ایشان را و مثل آوردن به دفع كردن حارس كشت به بانگ دف از كشت شتری را كه كوس محمودی بر پشت او زدندی
3-203	 تمثیل گریختن مومن و بی صبری او در بلا به اضطراب و بی قراری نخود بجوش در دیگ تا بیرون جهد و منع کدبانو
3-204	 تمثیل صابر شدن مومن چون بر سرّ و منفعت بلا واقف شود
3-205	 عذر گفتن كدبانو با نخود و حكمت در جوش داشتن كدبانو نخود را
3-206	 باقی قصۀ مهمان آن مسجد مهمان كش و ثبات و صدق او
3-207	 ذكر خیال بد اندیشیدن قاصر فهمان
3-208	 تفسیر این خبر مصطفی علیه السلام كه "انّ للقرآن ظهرٌ و بطنٌ و لبطنه بطن إلی سبعة أبطن"
3-209	 بیان آنكه رفتن انبیا و اولیا علیهم السلام به كوهها و غارها جهت پنهان كردن خویش نیست و جهت خوف و تشویش خلق نیست بلكه جهت ارشاد خلق است و تحریض بر انقطاع از دنیا به قدر ممكن
3-210	 تشبیه صورت اولیا و صورت كلام اولیا به صورت عصای موسی و صورت افسون  عیسی علیهم السلام
3-211	 تفسیر یا جبال أوّبی معه و الطّیر
3-212	 جواب طعنه زنندۀ مثنوی از قصور فهم خود
3-213	 مثل زدن در رمیدن كرّۀ اسب از خوردن آب و سبب شخولیدن سایسان
3-214	 بقیۀ ذكر آن مهمان  مسجد مهمان كش
3-215	 تفسیر آیه و أجْلبْ علیهمْ بخیلك و رجلك
3-216	 رسیدن بانگ طلسم نیم شب مهمان مسجد را
3-217	 ملاقات آن عاشق با صدر جهان
3-218	 جذب هر عنصری جنس خود را كه در تركیب آدمی محتبس شده است به غیر جنس
3-219	 منجذب شدن جان نیز به عالم ارواح و تقاضا و میل او به مقر خود و منقطع شدن از اجزای اجسام كه  كندۀ پای باز  روح اند
3-220	 فسخ عزایم و نقضها جهت با خبر كردن آدمی را از آن كه مالك و قاهر اوست و گاه گاه عزم  او را فسخ ناكردن و نافذ داشتن تا طمع، او را بر عزم كردن دارد، تا باز عزمش را بشكند، تا تنبیه بر تنبیه بود
3-221	 نظر كردن پیغامبر علیه الصلاة و السلام به اسیران و تبسم كردن و گفتن كه: عجبت من قوم یجرون إلی الجنة بالسلاسل و الأغلال
3-222	 تفسیر این آیة كه إنْ تسْتفْتحوا فقدْ جاءكم الْفتْح الآیة، طاعنان می گفتید كه از ما و محمد (ص) آن كه حق است فتح و نصرتش بده و این بدان می گفتید که گمان داشتند که خود بر حقید و طالب حق بیغرض اكنون محمد (ص) منصور شد
3-223	 سر آنكه بیمراد باز گشتن رسول علیه السلام از حدیبیه حق تعالی لقب آن فتح كرد كه إنّا فتحْنا لک فتحا مبینا به صورت غلق بود و به معنی فتح چنانكه شكستن مشك بظاهر شكستن است و بمعنی درست كردن است مشكی او را و تكمیل فواید اوست
3-224	 تفسیر این خبر كه مصطفی علیه السلام فرمود لا تفضلونی علی یونس بن متی
3-225	 آگاه شدن پیغامبر (ص) از طعن ایشان بر شماتت او
3-226	 فهم کردن رسول علیه السلام ضمیر اسیران را
3-227	 بیان آن كه طاغی در عین قاهری مقهور است و در عین منصوری مأسور
3-228	 جذب معشوق عاشق را من حیث لا یعلمه العاشق و لا یرجوه و لا یخطر بباله و لا یظهر من ذلك الجذب أثر فی العاشق إلا الخوف الممزوج بالیأس مع دوام الطلب
3-229	 رسیدن بخاری عاشق در بندگی صدر جهان
3-230	 داد خواستن پشه از باد به حضرت سلیمان علیه السلام
3-231	 امر كردن سلیمان علیه السلام پشۀ متظلم را به احضار خصم به دیوان حكم
3-232	 نواختن معشوق عاشق بیهوش را تا بهوش باز آید
3-233	 با خویش آمدن عاشق بی هوش و روی آوردن به ثنا و شكر معشوق
3-234	 حكایت آن عاشق دراز هجران بسیار امتحانی
3-235	 یافتن عاشق معشوق را و بیان آن كه: جوینده یابنده بود كه (فمنْ یعْملْ مثْقال ذرّةٍ خیرا یره)

---------------------------- دفتر چهارم ---------------------------
4-1	 مقدمه دفتر چهارم
4-2	 تمامی حكایت آن عاشق كه از عسس گریخت در باغی مجهول خود معشوق را در باغ یافت و عسس را از شادی دعای خیر می كرد و می گفت كه: عسی  أنْ تكْرهوا شیئا و هو خیرٌ لكمْ
4-3	 حكایت آن واعظ كه هر آغاز تذكیر دعای ظالمان و سخت دلان و بی اعتقادان كردی
4-4	 سؤال كردن از عیسی علیه السلام كه در وجود از همۀ صعبها صعب تر چیست؟
4-5	 قصد خیانت كردن عاشق و بانگ بر زدن معشوق بر وی
4-6	 قصۀ آن صوفی كه زن را با بیگانه بگرفت
4-7	 * در بیان آنکه حق تعالی بنده را به گناه اول رسوا نکند
4-8	 معشوق را زیر چادر پنهان كردن جهت تلبیس و بهانه گفتن زن كه إنّ كیدكنّ عظیمٌ
4-9	 گفتن زن كه او در بند جهاز نیست مراد او ستر و صلاح است و جواب گفتن صوفی این را سر پوشیده
4-10	 غرض از سمیع و بصیر گفتن خدا را
4-11	 مثال دنیا چون گلخن و تقوی چون حمام
4-12	 قصۀ آن دباغ كه در بازار عطاران از بوی عطر و مشك بی هوش و رنجور شد
4-13	 معالجه كردن برادر دباغ، دباغ را به خفیه، به بوی سرگین
4-14	 عذر خواستن آن عاشق از گناه خویش به تلبیس و روی پوش و فهم كردن معشوق آن را نیز
4-15	 رد كردن معشوق عذر عاشق را و تلبیس او را در روی او مالیدن
4-16	 گفتن جهودی علی علیه السلام را كه اگر اعتماد داری بر حافظی خدا، از سر این كوشك خود را در انداز، و جواب آن حضرت او را
4-17	 قصۀ مسجد اقصی و خروب و عزم كردن داود علیه السلام پیش از سلیمان علیه السلام بر بنای آن مسجد
4-18	 شرح إنّما الْمؤْمنون إخْوةٌ و العلماء كنفس واحده، خاصه اتحاد داود و سلیمان و سایر انبیاء علیهم السلام كه اگر یكی از ایشان را منكر شوی ایمان به هیچ نبی درست نباشد و این علامت اتحاد است كه یك خانه از آن هزار خانه ویران كنی، آن همه ویران شود و یك دیوار قایم نماند كه لا نفرّق بین أحدٍ منْهمْ و العاقل یكفیه الاشاره، این خود از اشارت گذشت
4-19	 * مثل آوردن در بیان اتحاد جانهای انبیا و اولیاء و دوستان خدایتعالی بنوز آفتات که تمامت خانها و سرایها و بیابانها و کوهها و دریاها را بتابش خود روشن کند و در هر خانه و سرای و هر دشت و صحرا روشنائی دیگر دهد و همه یکنور و روشنی باشد و اختلاف جانهای مردم دیگر بنور ماه و ستارگان و نور چراغ که هر کدام نور دیگر است و چون آفتاب طلوع کند این انوار نمانند چنانکه روز حشر چون خورشید جمال و جلال حق از مشرق ازل طالع شود انوار عاریتی محو گردد
4-20	 بقیۀ قصۀ بنای مسجد اقصی در دست سلیمان علیه السلام
4-21	 قصۀ آغاز خلافت عثمان و خطبۀ وی در بیان آنكه ناصح فعال به فعل به از ناصح قوال به قول
4-22	 در بیان آن كه حكما گویند: آدمی عالم صغری است و حكمای الهی گویند: آدمی عالم كبری است زیرا که آن علم حكما بر صورت آدمی مقصور بود و علم این حكما در حقیقت حقیقت آدمی موصول بود
4-23	 تفسیر این حدیث كه مثل امتی كمثل سفینة نوح من تمسك بها نجا و من تخلف عنها غرق
4-24	 قصۀ هدیه فرستادن بلقیس از شهر سبا سوی سلیمان علیه السلام
4-25	 كرامات و نور شیخ عبد الله مغربی قدس سره
4-26	 باز گردانیدن سلیمان علیه السلام رسولان بلقیس را با آن هدیه ها كه آورده بودند سوی بلقیس و دعوت كردن سلیمان بلقیس را به ایمان و ترك آفتاب پرستی
4-27	 قصۀ عطاری كه سنگ ترازوی او گل سر شوی بود و دزدیدن مشتری گلخوار، از آن گل هنگام سنجیدن شكر و دیدن عطار و نادیده کردن مر ورا
4-28	 دل داری كردن و نواختن سلیمان علیه السلام مر آن رسولان را و دفع وحشت و آزار از دل ایشان و عذر قبول ناكردن هدیه شرح كردن با ایشان
4-29	 دیدن درویشی جماعت مشایخ را در خواب و در خواست كردن روزی حلال، بی مشغول شدن به كسب و از عبادت ماندن، و ارشاد ایشان او را به میوه های تلخ و ترش كوهی بر وی شیرین شدن به داد آن مشایخ
4-30	 نیت كردن او، كه این زر بدهم بدان هیزم كش چون من روزی یافتم به كرامات مشایخ و رنجیدن آن هیزم كش از ضمیر و نیت او
4-31	 تحریض سلیمان مر رسولان را بتعجیل بهجرت بلقیس بهر ایمان
4-32	 سبب هجرت ابراهیم ادهم و ترك ملك خراسان
4-33	 حكایت آن مرد تشنه كه از سر جوز بن جوز در جوی آب میریخت كه در گو بود و به آب نمی رسید تا به افتادن جوز بانگ آب بشنود و او را چون سماع خوش بانگ آب اندر طرب می آورد
4-34	 تهدید فرستادن سلیمان علیه السلام پیش بلقیس كه اصرار میندیش بر شرك و تاخیر مكن
4-35	 ظاهر گردانیدن سلیمان كه مرا خالصا لامر الله جهد است در ایمان تو، یك ذره غرضی نیست مرا نه در نفس تو و نه در حسن تو و نه در ملك تو، خود بینی چون چشم جان باز شود بنور الله
4-36	 باقی قصۀ ابراهیم ادهم قدس الله سرّه
4-37	 بقیۀ قصۀ اهل سبا و نصیحت و ارشاد سلیمان علیه السلام آل بلقیس را هر یكی را اندر خود و مشكلات دین و دل او و صید كردن هر جنس مرغ ضمیری را به صفیر آن جنس مرغ و طعمۀ او
4-38	 آزاد شدن بلقیس از ملك، و مست شدن او از شوق ایمان و التفات همت او از همه ملك منقطع شدن وقت هجرت، الا از تخت
4-39	 چاره كردن سلیمان علیه السلام در احضار تخت بلقیس از سبا
4-40	 قصۀ یاری خواستن حلیمه از بتان چون عقیب فطام مصطفی علیه السلام گم كرد و لرزیدن و سجدۀ بتان و گواهی دادن ایشان بر عظمت كار مصطفی صلی الله علیه و آله و سلم
4-41	 حكایت آن پیر عرب كه دلالت كرد حلیمه را به استعانت بتان
4-42	 خبر یافتن جد مصطفی عبد المطلب از گم كردن حلیمه مصطفی علیه السلام را و طالب شدن او گرد شهر و نالیدن بر در كعبه و از حق درخواستن و یافتن او محمد علیه السلام را
4-43	 نشان خواستن عبد المطلب از موضع محمد علیه السلام كه كجاش یابم، و جواب از اندرون كعبه آمدن و نشان یافتن
4-44	 بقیۀ قصۀ دعوت سلیمان بلقیس را
4-45	 مثل قانع شدن آدمی به دنیا و حرص او در طلب و غفلت او از دولت روحانیان كه ابنای جنس وی اند و نعره زنان كه یا لیت قوْمی یعْلمون
4-46	 * بقیۀ دعوت سلیمان بلقیس را که فرصت غنیمت است
4-47	 بقیۀ قصۀ عمارت كردن سلیمان علیه السلام مسجد اقصی را، به تعلیم و وحی خدا جهت حكمتها كه او داند و معاونت ملائكه و دیو و پری و آدمی آشكارا
4-48	 قصۀ شاعر و  صله دادن شاه و مضاعف كردن آن وزیر بو الحسن نام
4-49	 باز آمدن آن شاعر بعد چند سال به امید همان صله و هزار دینار فرمودن شاه بر قاعدۀ خویش و گفتن وزیر نو، هم حسن نام، شاه را كه: این سخت بسیار است و ما را خرجهاست و خزینه خالی است و من او را به ده یك این زر خشنود كنم
4-50	 * بردن شاعر شعر را سوی شاه و خسارت وزیر
4-51	 مانستن بد رائی این وزیر دون در افساد مروّت شاه به وزیر فرعون یعنی هامان در افساد قابلیت فرعون
4-52	 نشستن دیو بر مقام سلیمان علیه السلام و تشبه كردن او به كارهای سلیمان علیه السلام و فرق ظاهر میان هر دو سلیمان و دیو خویشتن را سلیمان بن داود نام كردن
4-53	 در آمدن سلیمان علیه السلام هر روز در مسجد اقصی بعد از تمام شدن جهت عبادت و ارشاد عابدان و معتكفان و رستن عقاقیر در مسجد
4-54	 آموختن پیشۀ گوركنی قابیل از زاغ پیش از آنكه در عالم حرفه گوركنی و گور بود
4-55	 قصۀ صوفی كه در میان گلستان سر بر زانو مراقب بود. یارانش گفتند: سر بر آور تفرج كن بر گلستان و ریاحین و مرغان و آثار رحمه الله تعالی که فانظروا الی آثار رحمة الله
4-56	 قصۀ رستن خروب در گوشۀ مسجد اقصی و غمگین شدن سلیمان علیه السلام از آن چون به سخن آمد با او، و خاصیت و نام خود بگفت
4-57	 بیان آنكه حصول علم و مال و جاه مر بد گوهر را فضیحت اوست و چون شمشیر است افتاده به دست راه زن
4-58	 بیان تفسیر آیه شریفه یا أیها الْمزّمّل
4-59	 در بیان آنكه ترك الجواب جواب مقرر این سخن كه "جواب الاحمق سكوت"، شرح این هر دو در این قصه است كه گفته می آید
4-60	 در تفسیر این حدیث نبوی (ص) كه "ان الله تعالی خلق الملائكة و ركب فیهم العقل و خلق البهائم و ركب فیها الشهوة و خلق بنی آدم و ركب فیهم العقل و الشهوة فمن غلب عقله شهوته فهو اعلی من الملائكة و من غلب شهوته عقله فهو ادنی من البهائم"
4-61	 در تفسیر این آیه كه "و أمّا الّذین فی قلوبهمْ مرضٌ فزادتْهمْ رجْساو قوله یضلّ به كثیرا و یهْدی به كثیرا "
4-62	 چالیش عقل با نفس، همچون تنازع مجنون با ناقه، میل مجنون سوی حرّه میل ناقه سوی كرّه، چنان كه مجنون گفته: هوی ناقتی خلفی و قدّامی الهوی * و انی و ایاها لمختلفان
4-63	 نبشتن آن غلام قصۀ شكایت نقصان اجری سوی پادشاه (جذبة من جذبات الحق خیر من عبادة الثقلین)
4-64	 حكایت آن فقیه با دستار بزرگ و آنكه دستارش بربود. بانگ می زد كه: باز كن و ببین كه چه میبری آنگاه ببر
4-65	 نصیحت دنیا اهل دنیا را به زبان حال و بی وفایی خود را نمودن به وفا طمع دارندگان از او
4-66	 بیان آنكه عارف را غذائی است از نور حق كه "ابیت عند ربی یطعمنی و یسقینی و قوله صلی الله علیه و آله الجوع طعام الله یحیی به ابدان الصدیقین ای یصل طعام الله فی الجوع"
4-67	 خطاب با مغروران دنیا و گرفتاران نفس اماره
4-68	 تفسیر آیه فأوْجس فی نفْسه خیفة موسی  قلْنا لا تخفْ إنّك أنْت الأعْلی
4-69	 زجر مدعی از دعوی و امر كردن او را به متابعت انبیا و اولیا
4-70	 بقیۀ قصۀ نوشتن آن غلام رقعه به طلب اجری خود
4-71	 حكایت آن مداح كه از جهت ناموس شكر ممدوح میكرد و بوی اندوه و غم اندرون او و خلاقت دلق ظاهر او مینمود كه آن شكرها لاف است و دروغ
4-72	 دریافتن طبیبان الهی امراض دین و دل را در سیمای مرید و بیگانه و لحن گفتار او و رنگ و چشم او و بی این همه نیز از راه دل، كه انهم جواسیس القلوب فجالسوهم بالصدق
4-73	 مژده دادن بایزید از زادن ابو الحسن خرقانی قدس الله روحها پیش از سالها و نشان صورت و سیرت او یك به یك و نوشتن تاریخ نویسان آن را جهت رصد
4-74	 قول رسول صلی الله علیه و آله و سلم که انی لاجد نفس الرحمن من قبل الیمن
4-75	 زآدن ابوالحسن خرقانی بعد از وفات بایزید قدّس الله سره
4-76	 نقصان اجرای دل و جان صوفی از طعام الله تعالی
4-77	 بازگشتن به حکایت غلام که رقعه نوشت سوی شاه جهت کمی اجری او و بی التفاتی شاه
4-78	 آشفتن آن غلام از نارسیدن جواب رقعه از  قبل پادشاه
4-79	 كژ وزیدن باد بر سلیمان علیه السلام به سبب زلت او
4-80	 شنیدن شیخ ابو الحسن خرقانی خبر دادن بایزید را از بود او و احوال او
4-81	 رقعۀ دیگر نوشتن آن غلام پیش شاه چون جواب آن رقعۀ اول نیافت
4-82	 ستودن پیغمبر علیه السلام عاقل را و نکوهیدن احمق را
4-83	 قصۀ آن كسی که با یکی مشورت می كرد، گفتش: مشورت با دیگری كن كه من عدوی توام
4-84	 امیر گردانیدن رسول علیه و آله جوان هذیلی را بر سریه ای كه در آن پیران و جنگ آزمودگان بودند
4-85	 اعتراض كردن معترضی بر رسول علیه الصلاة و السلام بر امیر كردن آن هذیلی
4-86	 جواب گفتن پیغمبر صلی الله علیه و آله اعتراض كننده را
4-87	 قصۀ سبحانی ما اعظم شانی گفتن ابا یزید و اعتراض مریدان و جواب او مر ایشان را نه بطریق گفت زبان بلكه از راه عیان
4-88	 بیان سبب فصاحت و بسیار گوئی آن فضول به خدمت رسول الله
4-89	 بیان کردن رسول صلی الله علیه و آله سبب تفضیل و اختیار كردن او آن هذیلی را به امیری و سر لشكری بر پیران و كار دیده گان
4-90	 علامت عاقل تمام، و نیم عاقل، و مرد تمام، و نیم مرد، و علامت شقی مغرور لاشی
4-91	 قصۀ آبگیر و صیادان و آن سه ماهی یكی عاقل و یكی نیم عاقل و آن دیگر مغرور و ابله مغفل لاشی و عاقبت آن هر سه ماهی
4-92	 سر خواندن وضو كننده اوراد وضو را
4-93	 شخصی به وقت استنجا می گفت: اللهم ارحنی رایحه الجنة، بجای اللهم اجعلنی من التوابین و اجعلنی من المتطهرین كه ورد استنجاست، و ورد استنجا را به وقت استنشاق می گفت. عزیزی بشنید و این را طاقت نداشت
4-94	 قصۀ آن مرغ گرفته كه وصیت كرد كه بر گذشته پشیمانی مخور تدارك وقت اندیش، و روزگار مبر در پشیمانی
4-95	 چاره اندیشیدن آن ماهی  نیم عاقل، و خود را مرده كردن
4-96	 بیان آنكه عهد كردن احمق وقت گرفتاری و ندم هیچ وفایی ندارد كه و لوْ ردّوا لعادوا لما نهوا عنْه و إنّهمْ لكاذبون، چون صبح كاذب وفا ندارد
4-97	 در بیان آنكه وهم قلب عقل است، و ستیزۀ اوست، بدو ماند و او نیست 
4-98	  مجاوبات موسی علیه السلام كه صاحب عقل بود با فرعون كه صاحب وهم بود
4-99	 بیان آنكه عمارت در ویرانیست و جمعیت در پراكندگی و درستی در شكستگیست و مراد در بیمرادی و وجود در عدم و علی هذا بقیه الاضداد و الازواج
4-100	 جواب دادن موسی علیه السلام فرعون را
4-101	 نفی کردن موسی علیه السلام جادوئی را از خود
4-102	 بیان آنكه هر حس مدرك را از آدمی نیز مدركاتی دیگر است كه از مدركات آن حس دیگر بی خبر است. چنانكه هر پیشه ور استاد اعجمی كار آن استاد دیگر پیشه ور است و بی خبری او از آنكه وظیفۀ او نیست دلیل نكند كه آن مدركات نیست، اگر چه به حكم حال منكر بود آنرا اما از منكری او اینجا جز بیخبری نمیخواهیم در این مقام
4-103	 حمله بردن این جهانیان بر آن جهانیان و تاخت بردن تا سینور ذر و نسل كه سر حد غیب است و غفلت ایشان از كمین كه چون غازی به غزا نرود كافر تاختن آورد
4-104	 بیان آنكه تن خاكی آدمی، همچون آهن نیكو جوهر، قابل آیینه شدن است، تا در او، هم در دنیا، بهشت و دوزخ و قیامت و غیر آن معاینه بنماید نه بر طریق خیال
4-105	 باز گفتن موسی علیه السلام، اسرار فرعون را، و واقعات او را ظهر الغیب، تا به خبیری حق ایمان آورد یا گمان برد
4-106	 بیان آنكه: در  توبه باز است
4-107	 گفتن موسی علیه السلام فرعون را كه: از من یك پند قبول كن و چهار فضیلت، عوض بستان
4-108	 شرح كردن موسی علیه السلام آن چهار فضیلت را جهت پایمزد ایمان فرعون
4-109	 تفسیر  كنت  كنزا مخفیا  فاحببت ان اعرف
4-110	 غرّه شدن آدمی به ذكاوت و تصویرات طبع خویش و طلب ناكردن  علم غیب كه علم انبیا علیهم السلام است
4-111	 بیان این خبر كه "كلموا الناس، علی قدر عقولهم، لا علی قدر عقولكم، حتی لا یكذب الله و رسوله"
4-112	 قوله علیه السلام "من بشرنی بخروج الصفر، بشرته بالجنة"
4-113	 مشورت كردن فرعون با آسیه در ایمان آوردن به موسی علیه السلام
4-114	 قصۀ باز پادشاه و كمپیر زن
4-115	 قصۀ آن زن كه طفل آن بر سر ناودان خزید و خطر افتادن بود و از علی مرتضی چاره جست
4-116	 * در بیان حدیث "جریا مؤمن فان نورک اطفا ناری" از زبان دوزخ
4-117	 مشورت كردن فرعون با وزیرش هامان در ایمان آوردن به موسی علیه السلام
4-118	 تزییف سخن هامان
4-119	 نومید شدن موسی علیه السلام از ایمان فرعون و جا یافتن سخن هامان در دل فرعون
4-120	 منازعت کردن امیران عرب با رسول خدا علیه السلام كه ملك را مقاسمه كن تا نزاعی نباشد و جواب مصطفی صلی الله علیه و آله كه من مأمورم در این امارت و بحث ایشان از طرفین
4-121	 تمامی حدیث موسی علیه السلام و تقریع و توبیخ فرعون
4-122	 در بیان آنكه شناسای قدرت حقتعالی نپرسد كه: بهشت کجاست و دوزخ كجاست؟
4-123	 جواب دهری كه منكر الوهیت است و عالم را قدیم می گوید
4-124	 تفسیر آیه کریمه كه "ما خلقْنا السّموات و الْأرْض و ما بینهما إلّا بالْحق" نیافریدمشان بهر همین كه شما می بینید بلكه بهر معنی و حكمت باقیه كه شما نمی بینید آن را
4-125	 وحی كردن حقتعالی به موسی علیه السلام كه: ای موسی، من كه خالقم تو را دوست میدارم
4-126	 خشم كردن پادشاه بر ندیم و شفاعت كردن شفیع آن مغضوبٌ علیه را و از پادشاه درخواستن، و پادشاه شفاعت او قبول كردن، و رنجیدن ندیم از شفیع كه: چرا شفاعت كردی؟
4-127	 گفتن جبرئیل علیهما السلام مر خلیل علیه السلام را که "هل لك حاجة ؟" جوابش داد كه "اما الیك فلا"
4-128	 مطالبه كردن موسی علیه السلام از حضرت عزت كه "لم خلقت خلقا و اهلكتهم؟" و جواب آمدن از حضرت عزت
4-129	 بیان آنكه روح حیوانی و عقل جزوی و وهم و خیال بر مثال دوغند و روح وحیی كه باقی است در این دوغ همچو روغن پنهان است
4-130	 مثال دیگر هم در این معنی
4-131	 حكایت آن پادشاه زاده كه پادشاهی حقیقی به وی روی نمود، یوْم یفرّ الْمرْء منْ أخیه و أمّه و أبیه نقد وقت او شد، پادشاهی این خاك تودۀ كودك طبعان كه قلعه گیری نام كنند، آن كودك كه چیره آید بر سر خاك توده بر آید و لاف زند كه قلعه مراست كودكان دیگر بر وی رشك برند كه التراب ربیع الصبیان، آن پادشاه زاده چو از قید رنگها برست گفت: من این خاكهای رنگین را همان خاك دون میگویم زر و اطلس و اكسون نمی گویم. من از این اكسون رستم و به یك سون جستم، و آتیناه الْحكْم صبیا ارشاد حق را مرور سالها حاجت نیست در قدرت كنْ فیكون هیچ كس سخن قابلیت نگوید
4-132	 عروس آوردن پادشاه فرزند خود را از خوف انقطاع نسل
4-133	 اختیار كردن پادشاه دختر درویش زاهدی را از جهت پسر و اعتراض كردن اهل پرده و ننگ داشتن ایشان از پیوندی درویش
4-134	 مستجاب شدن دعای پادشاه در خلاص پسرش از جادوی كابلی
4-135	 در بیان آنكه شهزاده، آدمی بچه است و خلیفۀ خداست پدرش، آدم صفی خلیفۀ حق مسجود ملایك، و آن كمپیر كابلی دنیاست كه آدمی بچه را از پدر ببرید به سحر، و انبیا و اولیا آن طبیب تدارك كننده اند
4-136	 حكایت آن زاهد كه در سال قحط خندان و شاد بود با مفلسی و بسیاری عیال و خلق می مردند از گرسنگی گفتندش: چه هنگام شادی است؟ كه هنگام صد تعزیت است. گفت: مرا باری نیست
4-137	 بیان آنكه مجموع عالم صورت عقل كل است، چون با عقل كل به كژ روی جفا كردی و صورت عالم تو را غم فزاید اغلب احوال، چنانكه دل با پدر بد كردی صورت پدر تو را غم فزاید و نتوانی رویش را دیدن اگر چه پیش از آن نور دیده بوده باشد و راحت جان
4-138	 قصۀ فرزندان  عزیر علیه السلام كه از پدر احوال پدر می پرسیدند، گفت: آری از عقب من میآید. بعضی که شناختندش بیهوش شدند بعضی نشناختند می گفتند: خود مژده داد این بیهوش چیست؟
4-139	 تفسیر این حدیث كه "انی لاستغفر الله ربی فی كلّ یوم ٍ سبعین مرة "
4-140	 بیان آنكه عقل جزوی تا به گور بیش نبیند و در باقی مقلد انبیا و اولیاست
4-141	 بیان آیه کریمه "یا أیها الّذین آمنوا، لا تقدّموا بین یدی الله و رسوله صلی الله علیه و آله
چون نبی نیستی، ز امّت باش --- چون كه سلطان نه ای، رعیت باش
پس رو خاموشان خامش باش --- و از خودی رای زحمتی متراش
4-142	 قصۀ شكایت استر با شتر كه: من بسیار در رو می افتم در راه رفتن و تو كم در روی می آئی، حکمت این چیست؟، و جواب گفتن  شتر او را
4-143	 تصدیق كردن استر جواب اشتر را، و اقرار آوردن به فضل او بر خود، و از او استعانت خواستن و بدو پناه گرفتن به صدق، و نواختن شتر او را، و راه نمودن و یاری دادن پدرانه و شاهانه
4-144	 لابه كردن  قبطی سبطی را كه یك سبو به نیت خویش از نیل پر كن و بر لب من نه، تا بخورم به حقّ دوستی و برادری، سبوئی كه شما سبطیان بهر خود پر می كنید از نیل، آب صاف است و سبو كه ما قبطیان پر می كنیم خون صاف است
4-145	 درخواستن قبطی دعای خیر و هدایت از سبطی و دعا كردن سبطی قبطی را به خیر و مستجاب شدن آن دعا از اكرم الاكرمین
4-146	 حكایت آن زن پلید كار كه شوهر را گفت: آن خیالات از سر امرود بن می نماید تو را كه چنین نماید چشم را از سر امرود بن، از سر درخت فرود آ تا آن خیالات برود، و اگر كسی گوید كه: آنچه آن مرد میدید خیال نبود، جواب آن است که این مثال است نه مثل، در مثال همین قدر بس بود كه اگر بر سر امرود بن نرفتی هرگز آنها ندیدی خواه خیال، خواه حقیقت و همین کافی است
4-147	 باقی قصۀ موسی علیه السلام
4-148	 * سخت شدن کار بر قبطیان و شفاعت کردن فرعون
4-149	 دعا کردن موسی علیه السلام و سبز شدن  کشت
4-150	 اطوار و منازل خلقت آدمی از ابتدا
4-151	 در بیان آنكه خلق دوزخ گرسنگانند و نالانند و از حق خواهان كه روزیهای ما را فربه گردان و زود زاد به ما برسان كه ما را صبر نماند
4-152	 رفتن ذو القرنین به كوه قاف و درخواست كردن كه: ای كوه قاف از عظمت صفت حق تعالی ما را بگو، و گفتن كوه قاف كه: صفت عظمت حق به تقریر در نیاید كه پیش آن ادراكها فنا شود، و لابه كردن ذو القرنین كه از صنایعش كه در خاطر داری و بر تو گفتن آن آسانتر بود بگوی

4-153	 موری بر كاغذی می رفت، نوشتن قلم دید، قلم را ستودن گرفت، موری دیگر كه چشم تیزتر بود گفت: ستایش انگشتان را كن كه این هنر از ایشان می بینم، موری دیگر كه از هر دو چشم روشن تر بود گفت: ستایش بازو کن كه انگشتان فرع وی اند، الی آخره
4-154	 باز التماس کردن ذوالقرنین از کوه قاف تا بیان صنعی از صنایع حقتعالی کند
4-155	 نمودن جبرئیل علیه السلام خود را به مصطفی صلی الله علیه و آله و سلم بصورت خویش و از هفت صد پر او چون یك پر ظاهر شد و افق را بگرفت، آفتاب محجوب شد با همه شعاعش

---------------------------- دفتر پنجم ---------------------------
5-1	 مقدمه دفتر پنجم
5-2	 تفسیر آیه کریمه فخذْ أرْبعة من الطّیر فصرْهنّ إلیك الخ
5-3	 در سبب ورود این حدیث مصطفی صلوات اللّه علیه كه الكافر یاكل فی سبعه امعاء و المؤمن یاكل فی معاء واحد
5-4	 در  حجره گشادن مصطفی علیه الصلاة و السلام بر مهمان و خود را پنهان كردن تا خجل نشود
5-5	 در سبب رجوع كردن آن کافر به خانۀ مصطفی صلی الله علیه و آله در آن ساعت كه مصطفی بالین ملوث او را به دست خود می شست و خجل شدن او، و جامه چاك كردن و نوحۀ او بر خود و بر حال خود
5-6	 نواختن مصطفی صلی الله علیه و آله مهمان را و مسلمان شدن و تسكین دادن او را از آن اضطراب و  ندامت 
7-5	 بیان آنكه، اعمال نماز و روزه و حج و همۀ چیزهای برونی گواهیهاست بر نور اندرونی
8-5	 پاك كردن آب همۀ پلیدیها را، و باز پاك كردن خدای تعالی آب را از پلیدی، لاجرم قدوس آمد حق تعالی
9-5	 استعانت آب از حق سبحانه و تعالی بعد از تیره شدن
10-5	 گواهی فعل و قول بیرونی بر ضمیر و نور اندرونی
11-5	 در بیان آنكه نور، خود را از اندرون شخص منور ظاهر کند بر خلقان، بی فعل و قول  عارف، افزون از آنکه بقول و فعل او ظاهر شود، چنانکه آفتاب بلند شود و بانگ خروس و اعلام مؤذن حاجت نیاید، بی آنکه قولی و فعلی بیان كند گواهی دهد بر نور او
5-12	 عرضه كردن مصطفی علیه السلام شهادت را بر آن مهمان خویش
5-13	 بیان آنكه، نور كه غذای جان است، غذای جسم اولیا می شود، تا آنکه جسم هم یار شود جان را، كه "اسلم شیطانی علی یدی"
5-14	 انكار اهل تن غذای روح را و لرزیدن ایشان بر غذای خسیس
5-15	 مناجات
5-16	 تمثیل لوح محفوظ و ادراك عقل هر كسی از آن لوح آنكه امر و قسمت و مقدور هر روزۀ وی است همچون ادراك جبرئیل علیه السلام، هر روزی از لوح اعظم
5-17	 تمثیل روشهای مختلف و همتهای گوناگون به اختلاف تحرّی متحرّیان در وقت نماز قبله را به وقت تاریكی و تحرّی غواصان در قعر بحر
5-18	 در معنی آیت وافی هدایت یا حسْرة علی الْعباد
5-19	 سبب آنكه فرجی را نام  فرجی نام نهادند از اول
5-20	 فی المناجات
5-21	 صفت طاوس و طبع او و سبب كشتن ابراهیم خلیل علیه السلام او را
5-22	 در بیان آنكه لطف حق را همه كس داند، و قهر حق را همه كس داند، و همه از قهر حق گریزانند، و به لطف حق در آویزان، اما حق تعالی قهرها را در لطف پنهان كرد و لطفها را در قهر پنهان كرد، نعل باژگونه و تلبیس و مكر الله بود تا اهل تمییز و ینظر بنور الله از حالی بینان و ظاهر بینان جدا شوند كه لیبْلوكمْ أیكمْ أحْسن عملا
5-23	 تفاوت عقول در اصل فطرت خلاف معتزله كه ایشان گویند در اصل عقول جزوی برابرند این فزونی و تفاوت از تعلم است و ریاضت و تجربه
5-24	 حكایت آن اعرابی كه سگ او از گرسنگی میمرد و انبان او پر نان بود و بر سگ نوحه می كرد و شعر میگفت و میگریست و بر سر و رو میزد و دریغش می آمد لقمه ای از انبان به سگ دادن
5-25	 در بیان آنكه هیچ چشم بد آدمی را چنان زیان ندارد كه چشم پسند خویشتن مگر كه چشم او مبدل شده باشد به نور حق كه بی یسمع و بی یبصر و از خویشتن بیخویشتن شده باشد در معنی آیه کریمه و ان یکاد الذین کفروا الخ
5-26	 قصۀ آن حكیم كه دید طاوسی را كه پرّ زیبای خود را می كند به منقار و می انداخت، و تن خود را كل و زشت می كرد، از تعجب پرسید كه: دریغت نمی آید؟ گفت: می آید، اما پیش من، جان از پر عزیزتر است و این عدوی جان من است
5-27	 در بیان آنكه صفا و سادگی نفس  مطمئنه، از فكرت ها مشوش میشود چنانكه بر روی آیینه چیزی نویسی یا نقش كنی، اگر چه پاك كنی، داغی بماند و نقصانی
5-28	 در معنی حدیث "لا رهبانیة فی الاسلام"
5-29	 در بیان آنكه "ثواب عمل عاشق از حق، هم حق است"
5-30	 در تفسیر قول رسول صلی الله علیه و آله "ما مات من مات الا و تمنی ان یموت قبل ما مات ان كان برا لیكون الی وصول البر اعجل و ان كان فاجرا لیقل فجوره"
5-31	 پشیمان شدن آن حکیم از آن سوال به جهة گریۀ طاوس
5-32	 در بیان آنكه عقل و روح در آب و گل محبوس اند همچو هاروت و ماروت در چاه بابل
5-33	 جواب گفتن طاوس آن سائل را
5-34	 بیان آنكه هنرها و زیركیها و مال دنیا همچون پرهای طاوس عدوّ جان است
5-35	 در صفت آن بیخودان كه از شرّ خود و هنر خود ایمن شده اند كه فانی اند در بقای حق، همچون ستارگان كه فانی اند روز در آفتاب و فانی را خوف آفت و خطر نباشد
5-36	 در بیان آنكه "ما سوی اللّه" هر چیزی همه آكل و مأكول است، همچون آن مرغی كه قصد صید ملخ می كرد و به صید ملخ مشغول میبود و غافل بود از باز گرسنه كه از قفای او، قصد صید او داشت، اكنون ای آدمی صیاد آكل از صیاد آكل خود ایمن مباش، اگر چه نمی بینیش به نظر چشم، به نظر دلیل  عبرتش می بین تا چشم سر باز شدن
5-37	 سبب كشتن خلیل علیه السلام زاغ را كه آن اشاره به قمع كدام صفت بود از صفات مذموم مهلكه در مرید
5-38	 مناجات
5-39	 در بیان حدیث نبوی صلی الله علیه و آله و سلّم "ارحموا ثلاثا عزیز قوم ذل و غنی قوم افتقر و عالما یلعب به الجهال"
5-40	 قصۀ محبوس شدن آن آهو بچه در آخور خران و طعنۀ آن خران بر آن غریب، گاه به جنگ و گاه به تسخر و مبتلا گشتن او به كاه خشك كه غذای او نیست، و این صفت بندۀ خاص خداست میان اهل دنیا و اهل هوا و شهوت كه "الاسلام بدا غریبا و سیعود غریبا فطوبی للغرباء"
5-41	 حكایت محمد خوارزمشاه كه شهر سبزوار را به جنگ بگرفت، امان جان خواستند، گفت: آنگه امان دهم كه از این شهر پیش من به هدیه ابوبكر نامی بیاورید
5-42	 بقیۀ قصۀ آهو و آخور خران
5-43	 در معنی آیه "إنّی أری  سبْع بقراتٍ سمانٍ یأْكلهنّ سبْعٌ عجافٌ"، گاوان لاغر را خدا به صفت شیران گرسنه آفریده بود تا آن هفت گاو فربه را به اشتها میخوردند، اگر چه آن خیالاتست صورت گاوان در آینۀ خواب بنمودند اما تو به معنی شیر بنگر
5-44	 بیان آنكه كشتن ابراهیم علیه السلام خروس را و مذمت او اشارت به قمع و قهر كدام صفت بود از صفات مذمومات مهلكات در باطن مرید
5-45	 در معنی آیه خلقْنا الْإنْسان فی أحْسن تقْویمٍ الی آخرها و آیه و منْ نعمّرْه ننكّسْه فی الْخلْق افلا یعقلون
5-46	 تفسیر آیه إلا الّذین آمنوا و عملوا الصّالحات فلهمْ أجْرٌ غیر ممْنونٍ
5-47	 در مثال عالم  نیست هست نما و عالم هست نیست نمای
5-48	 در بیان معنی حدیث شریف لا بد من قرین یدفن معك و هو حی و تدفن معه و أنت میت، ان كان كریما اكرمك و ان كان لئیما اسلمك، و ذلك القرین عملك فاصلحه ما استطعت، صدق رسول اللّه صلی الله علیه و آله
5-49	 در معنی آیه و هو معكمْ اینما کنتم
5-50	 در معنی حدیث شریف "من جعل الهموم هما واحدا كفاه الله سائر همومه و من تفرقت به الهموم لا یبالی الله فی ای واد منها هلكه"
5-51	 در معنی این رباعی
گر راه روی، راه برت بگشایند --- ور نیست شوی، به هستیت بگرایند
* ور پست شوی نگنجی اندر عالم --- وانگاه تو را بی تو به تو بنمایند
5-52	 قصۀ آن شخص كه دعوی پیغمبری می كرد، گفتندش: چه خورده ای كه گیج شده ای؟ گفت: اگر چیزی یافتمی كه خوردمی، نه گیج شدمی و نه یاوه گفتمی، كه هر سخن  نیك كه با غیر اهلش گویند، یاوه گفته باشد، اگر چه بر آن یاوه گفتن مأمور باشند
5-53	 سبب عداوت عام و بیگانه زیستن ایشان به اولیا كه به حقشان می خوانند و به آب حیات ابدی میکشانند
5-54	 در بیان آنكه مرد بد كار  چون متمكن در بد كاری شود و اثر دولت نیكو كاران ببیند، شیطان شود و مانع خیر گردد از حسد همچون شیطان، كه خرمن سوخته همه را خرمن سوخته خواهد "أ رأیت الّذی ینْهی عبْدا إذا صلّی"
5-55	 مناجات
5-56	 سوال کردن شاه از مدعی پیغمبری كه: چه وحی به تو آمده ؟
5-57	 داستان آن عاشق كه با معشوق خدمتها و وفاهای خود را میشمرد و شبهای دراز "تتجافی  جنوبهمْ عن الْمضاجع" را و بی نوایی و جگر تشنگی روزهای دراز را شرح میداد و میگفت كه: من جز این خدمت ندانم اگر خدمت دیگر هست مرا ارشاد كن، كه هر چه فرمائی منقادم، اگر در آتش رفتن است چون خلیل علیه السلام و اگر در دهان نهنگ دریا فتادن است چون یونس علیه السلام، و اگر هفتاد بار كشته شدن است چون جرجیس علیه السلام، و اگر از گریه نابینا شدن است چون یعقوب علیه السلام، و وفا و جان بازی انبیا را علیه السلام شمار نیست، و جواب گفتن معشوق او را
5-58	 یكی از عالمی پرسید كه اگر کسی در نماز بگرید به آواز و آه كند و نوحه كند نمازش باطل شود؟ جواب گفت كه: نام  آن "آب دیده" است، تا آن گرینده چه دیده است؟ اگر شوق  خدا یافته یا از پشیمانی گناه گرید، نمازش تباه نشود، بلكه كمال یابد كه "لا صلاة الا بحضور القلب"، و اگر از رنجوری تن، یا فراق فرزند گرید، نمازش تباه شود كه، اصل  نماز ترك تن است و ترك فرزند، ابراهیم وار كه فرزند را قربان میكرد از بهر تكمیل نماز و تن را به آتش نمرود میسپرد، و امر آمد مصطفی را علیه السلام بدین خصال كه "فاتبع ملة إبْراهیم و قدْ كانتْ لكمْ أسْوةٌ حسنةٌ فی إبْراهیم"
5-59	 مریدی در آمد به خدمت شیخ و از این شیخ پیر در سن نمی خواهم بلكه پیر عقل و معرفت، اگر چه عیسی است در گهواره، و یحیی است در مكتب كودكان، و مرید شیخ را گریان دید. او نیز به موافقت بگریست. چون فارغ شد و به در آمد، مریدی دیگر، كه از حال شیخ واقف تر بود، از سر غیرت در عقب او تیز بیرون آمد. گفتش: ای برادر، من تو را گفته باشم، الله الله تا نیندیشی و نگوئی كه: شیخ میگریست و من نیز گریستم، كه سی سال ریاضت بی ریا باید كرد و از عقبات و دریاهای پر نهنگ و كوههای بلند پر شیر و پلنگ میباید گذشت تا بدان گریۀ شیخ رسی یا نرسی. اگر رسی، شكر  زویت لی الارض گوئی بسیار
5-60	 بقیه حال مرید مقلد در گریه
5-61	 داستان آن كنیزك كه با خر خاتون شهوت میراند و او را چون بز و خرس آموخته بود شهوت راندن آدمیانه، و كدوئی در قضیب خر میكرد تا از اندازه نگذرد، خاتون بر آن وقوف یافت لكن دقیقۀ كدو را ندید. كنیزك را به بهانه ای به راه كرد جائی دور و با خر جمع شد بی كدو و بفضیحت هلاك شد. كنیزك بیگاه باز آمد و نوحه كرد كه: ای جانم، و ای چشم روشنم، كیر دیدی كدو ندیدی، ذكر دیدی آن دگر ندیدی، "كل ناقص ملعون" یعنی كل نظر ٍ و فهم ٍ ناقص ملعون و اگر نه ناقصان ظاهر مرحومند، نه ملعون، بر خوان لیس علی الْأعْمی  حرجٌ، نفی حرج و نفی لعنت و نفی عتاب و غضب كرد
5-62	 تمثیل تلقین شیخ  مریدان را و پیغمبر امت را كه ایشان طاقت تلقین حق ندارند و با حق الفت نتوانند گرفت چنانكه طوطی با صورت آدمی الفت ندارد كه از او تلقین تواند گرفت حق سبحانه و تعالی شیخ را چون آینه پیش مرید همچون طوطی دارد و از پس آینه تلقین می كند لا تحرّكْ به لسانك إنْ هو إلّا وحْی یوحی ، این است ابتدای مسئلۀ بی منتهی چنانكه منقار جنبانیدن طوطی اندرون آینه كه خیالش میخوانی بی اختیار و تصرف اوست عكس خواندن طوطی برونی كه متعلم است نه عكس آن معلم كه پس آینه است و لیكن خواندن طوطی برونی تصرف آن معلم است پس این مثال آمد نه مثل
5-63	 صاحب دلی در چلّه به خواب سگی دید حامله، در شكمش آن سگ بچگان بانگ می كردند، در تعجب ماند كه حكمت بانگ سگ پاسبانی است، بانگ در اندرون شكم  مادر پاسبانی نیست، و نیز بانگ جهت یاری خواستن و شیر خواستن باشد و غیره، و اینجا هیچ از این فایده ها نیست. چون به خویش آمد و با حضرت مناجات كرد و ما یعْلم تأْویله إلّا اللّه جواب آمد، كه آن صورت حال قومی است از حجاب بیرون نیامده و چشم و دل باز ناشده دعوی بصیرت كنند و مقالات گویند، از آن نه ایشان را قوتی و یاریی رسد و نه مستمعان را هدایتی و رشدی
5-64	 قصۀ اهل ضروان و حسد ایشان بر درویشان كه پدر ما از سلیمی اغلب دخل باغ را به مسكینان میداد از انگور و مویز و حلوا و پالوده و دوشاب و دانه و آرد و نان همه عشر دادی، لاجرم خدایتعالی در باغ و كشت او بركتی نهاد كه همه محتاج او بدند و او محتاج كس نبود. فرزندان  خرج و عشر میدیدند و بركت نه. همچون آن زن كه آلت خر دید و كدو ندید
5-65	 بیان آنكه  عطای حق و قدرت او موقوف بر قابلیت نیست همچون داد خلقان، كه آن را قابلیت باید، زیرا که عطای حق قدیم است و قابلیت حادث. عطا صفت حق است و قابلیت صفت مخلوق، و قدیم موقوف حادث نباشد و اگر نه حدوث محال باشد
5-66	 در ابتدای خلقت جسم آدم علیه السلام كه جبرئیل علیه السلام را اشارت كرد كه برو از این زمین مشتی خاك برگیر و به روایتی از هر نواحی مشت مشت برگیر
5-67	 فرمان آمدن به میكائیل که از روی زمین قبضۀ خاك بردار جهت تركیب و ترتیب جسم مبارك ابو البشر خلیفه الحق مسجود الملك و معلمهم آدم علیه السلام
5-68	 قصۀ قوم یونس علیه السلام بیان و برهان آنست كه تضرع و زاری دفع بلای آسمانیست، و حق تعالی فاعل مختار است. پس تضرع و تعظیم پیش او مفید باشد، و فلاسفه گویند: فاعل به طبع است و به علت  نه مختار، پس تضرع طبع را نگرداند
5-69	 فرستادن اسرافیل را علیه السلام به خاك كه حفنه ای برگیر از خاك بهر تركیب جسم آدم علیه السلام
5-70	 فرمان آمدن بعزرائیل به برداشتن خاک و تضرع کردن خاک و ناشنودن و برداشتن عزرائیل باذن الله تعالی
5-71	 در بیان آنكه مخلوقی كه تو را از او ظلمی رسد، به حقیقت او همچون آلتی است، عارف آن بود كه به حق رجوع كند نه به آلت، و اگر به آلت رجوع كند، به ظاهر، نه از جهل كند. بلكه برای مصلحتی. چنانكه بایزید قدس الله سرّه گفت كه: چندین سال است كه من با مخلوق سخن نگفته ام و از مخلوق سخن نشنیده ام، لیكن خلق چنین پندارند كه با ایشان سخن می گویم و از ایشان می شنوم، زیرا ایشان مخاطب اكبر را نمی بینند كه ایشان چون صدایند او را نسبت به حال من. التفات مستمع عاقل به صدا نباشد چنان كه مثلی است معروف: قال الجدار للوتد لم تشقنی قال الوتد انظر الی من یدقنی
5-72	 جواب آمدن كه: آنكه نظر او بر اسباب و مرض و زخم تیغ نیاید، بر كار تو عزرائیل هم نیاید، كه تو هم سببی، اگر چه مخفی تری از آن سببها، و بود كه بر آن رنجور مخفی نباشد كه و هو أقْرب إلیه منْكمْ و لكنْ لا تبْصرون
5-73	 در بیان  وخامت چرب و شیرین دنیا و مانع شدن او از طعام الله. چنانكه فرمود الجوع طعام الله یحیی به ابدان الصدیقین ای فی الجوع طعام الله و قوله ابیت عند ربی یطعمنی و یسقینی و قوله یرْزقون فرحین
5-74	 جواب آن مغفل كه گفت:چه خوش بودی که مرگ در جهان نبودی و این جهان را زوال نبودی
5-75	 فیما یرجی من رحمة الله تعالی معطی النعم قبل استحقاقها و هو الّذی ینزّل الْغیث منْ بعْد ما قنطوا، و رب بعدٍ یورث قربا  و ربّ معصیة میمونة و رب سعادة تأتی من حیث یرجی النقم لیعلم ان اللّه یبدّل سیئاتهم حسنات
5-76	 قصۀ ایاز و حجره داشتن او جهت چارق و پوستین، و گمان آمدن خواجه تاشانش كه او را در آن حجره دفینه ایست به سبب محكمی در و گرانی قفل
5-77	 در بیان آنكه آنچه بیان كرده میشود صورت قصه است كه در خور صورت گران است و در خور آینۀ تصویر ایشان و از قدوسی حقیقت آن نطق را شرم می آید و از خجالت قلم سر و ریش گم میكند و العاقل یكفیه الاشاره
5-78	 حكمت نظر كردن در چارق و پوستین كه فلْینْظر الْإنْسان ممّ خلق
5-79	 خلق الْجانّ منْ مارجٍ منْ نارٍو قوله تعالی فی حق ابلیس انه كان من الْجنّ ففسق
5-80	 در معنی "ارنا الاشیاء كما هی" و بیان "لو كشف الغطاء ما ازددت یقینا" و معنی این بیت:
در هر كه تو از دیدۀ بد می نگری ---- از چنبرۀ وجود خود می نگری
و پایۀ كژ كژ افكند سایه
5-81	 بیان اتحاد عاشق و معشوق از روی حقیقت اگر چه متضادند، جهت آنكه نیاز، ضدّ بی نیازیست و  چنانكه آینه بی صورت و ساده است و بی صورتی، ضد صورت است، لیكن میان ایشان اتحادیست در حقیقت كه شرح آن به نطق نیاید، و العاقل یكفیه الاشاره
5-82	 معشوقی از عاشق پرسید كه: خود را دوست تر داری یا مرا، گفت: من از خود مرده ام و به تو زنده ام، از خود و صفات خود نیست شده ام و به تو هست شده ام، علم خود را فراموش كرده ام و از علم تو عالم شده ام، قدرت خود را از یاد داده ام و از قدرت تو قادر شده ام. اگر خود را دوست دارم، تو را دوست داشته باشم، و اگر تو را دوست دارم، خود را دوست داشته باشم. هر كه را آینۀ یقین باشد ---- گر چه خود بین، خدای بین باشد. اخرج بصفاتی الی خلقی من رآك رآنی و من قصدك قصدنی و علی هذا
5-83	 آمدن آن امیران نمام غماز نیمشب با سرهنگان به گشادن حجرۀ ایاز و دیدن چارق و پوستین آویخته و گمان بردن كه این مكر است و رو پوش و خانه را حفره كردن به هر گوشه ای كه گمان آمد، و چاه كنان آوردن و دیوارها را سوراخ كردن، و چیزی نایافتن و خجل و نومید شدن، چنانكه بد گمانان و خیال اندیشان در كار انبیا و اولیا كه می گفتند كه: ساحرند و خویشتن ساخته اند و تصدر میجویند، بعد از تفحص خجل شوند و سود ندارد
5-84	 باز گشتن نمامان از حجرۀ ایاز به سوی شاه توبره تهی، و خجل همچون بد گمانان در حق انبیاء علیهم السلام در وقت ظهور، برائت و پاكی ایشان كه یوْم تبْیضّ وجوهٌ و تسْودّ وجوهٌ و قوله تری الّذین كذبوا علی اللّه وجوههمْ مسْودّةٌ
5-85	 حواله كردن پادشاه قبول توبۀ نمّامان و حجره گشایان و سزا دادن ایشان به ایاز كه یعنی این خیانت بر عرض او رفته است
5-86	 فرمودن شاه ایاز را كه اختیار كن از عفو و مكافات كه از عدل و لطف هر چه كنی اینجا صواب است و در هر یكی مصلحتهاست كه در عدل هزار لطف درج است، و لكمْ فی الْقصاص حیاةٌ. آن كس كه كراهت می دارد قصاص را در این یك حیات قاتل نظر میكند و در صد هزار حیات كه معصوم و محقون خواهند شدن در حصن بیم سیاست نمی نگرد
5-87	 تعجیل فرمودن پادشاه ایاز را كه زود این حكم را فیصل رسان و منتظر مدار و ایام بیننا مگو كه الانتظار موت الاحمر، و جواب گفتن ایاز شاه را
5-88	 حكایت در تقریر این سخن كه چندین گاه  گفت و گو را آزمودیم، مدتی صبر و خاموشی را بیازمائیم
5-89	 در بیان كسی كه سخنی گوید كه حال او مناسب آن سخن و آن دعوی نباشد چنانكه كفره، و لئنْ سألْتهمْ منْ خلق السّموات و الْأرْض لیقولنّ الله، خدمت بت سنگین كردن و جان و زر نثار او نمودن چه مناسب باشد با جانی كه داند كه خالق سماوات و ارضین و خلایق الهیست سمیع و بصیر و حاضر و مراقب و غیور
5-90	 رسیدن زن به خانه و جدا شدن زاهد از کنیزک
5-91	 در بیان نصوح كه چنانكه شیر از پستان بیرون آید باز به پستان نرود، و آنكه توبۀ نصوح كرد هرگز از آن گناه یاد نكند به طریق رغبت، بلكه هر دم نفرتش افزون باشد، و آن نفرت دلیل آن بود كه لذت قبول یافت و آن شهوت اول بی لذت شد، این لذت توبه و قبولش بجای او نشست چنانكه فرموده اند: نبرد عشق را جز عشق دیگر --- چرا یاری نگیری زو نكوتر ، و آنكه دلش باز بدان گناه رغبت میكند علامت آنست كه لذت قبول نیافته است و لذت قبول به جای آن لذت گناه ننشسته است، فسنیسّره للْیسْری نشده است لذت فسنیسّره للْعسْری  باقیست بر وی
5-92	 در بیان آنكه دعای عارف واصل و درخواست او از حق همچو درخواست حق است از خویشتن، كه كنت له سمعا و بصرا و لسانا و یدا، قوله تعالی و ما رمیت إذْ رمیت و لكنّ اللّه رمی ، و آیات و اخبار و آثار در این بسیار است، و شرح سبب سازی حق تا مجرم را گوش گرفته به توبۀ نصوح آورد
5-93	 نوبت جستن رسیدن به نصوح و آواز آمدن كه همه را جستیم نصوح را بجوئید، و بیهوش شدن نصوح از آن هیبت و گشاده شدن كار بعد از نهایت بستگی كما قال رسول الله صلی الله علیه و آله و سلم إذا اصابه مرضٌ او هم اشتدی أزمة تنفرجی
5-94	 یافته شدن گوهر و حلالی خواستن حاجبان و كنیزكان شاهزاده از نصوح
5-95	 باز خواندن شاه زاده نصوح را از بهر دلاكی بعد از استحكام توبه و قبول توبه و بهانه كردن او و دفع گفتن و نرفتن
5-96	 در بیان آنكه كسی توبه كند و پشیمان شود و باز آن پشیمانی را فراموش كند و آزموده را بیازماید در خسارت ابد افتد، که من جرّب المجرّب حلت به الندامة چون توبۀ او را ثباتی و قوتی و حلاوتی و قبولی مدد از حق نرسد، چون درخت بی بیخ هر روز زردتر و خشك تر بود، نعوذ بالله
5-97	 تشبیه كردن قطب، كه عارف واصل است در اجری دادن خلق از قوت رحمت و مغفرت بر مراتبی كه حقش الهام دهد و تمثیل اجری خوار که ددان  باقی خوار ویند بر مراتب قرب ایشان به شیر، نه  قرب مكانی بلكه  قرب صفتی، و تفاصیل این بسیار است، و الله الهادی
5-98	 دیدن خر سقائی اسبان بانوای تازی را بر آخر  خاص و تمنا بردن آن دولت را، در موعظۀ آنكه تمنا نباید بردن الا مغفرت و عنایت كه اگر در صد گونه رنجی، چون لذت مغفرت بود، همه شیرین شود، باقی هر دولتی كه آن را ناآزموده تمنا می بری، با آن رنجی قرین است كه آن را نمی بینی، چنانكه از هر دامی دانه پیدا بود و فخ پنهان، تو در این یك دام مانده ای تمنی میبری كه كاشكی با آن دانه ها رفتمی، پنداری كه آن دانه ها بی دام است
5-99	 جواب دادن روباه خر را
5-100	 جواب دادن خر روباه را که امر است به اکتساب و رضا به قسمت ترک کسب نیست
5-101	 جواب گفتن روباه خر را
5-102	 باز جواب خر روباه را
5-103	 در تقریر معنی توكل، حكایت آن زاهد كه توكل را امتحان میكرد و از اسباب منقطع شد و از شهر بیرون آمد و از شوارع دور و در بن  كوهی مهجور، سر بر سر سنگی نهاد و گفت توكل كردم بر سبب سازی و رزاقی تو و از اسباب منقطع شدم تا ببینم سببیت توكل را
5-104	 باز جواب روباه، خر را، و تحریض كردن به كسب
5-105	 جواب گفتن خر روباه را كه توكل بهترین  كسبهاست كه هر كسی محتاجست به توكل، كه ای خدا این كار مرا راست دار و دعا متضمن توكل است، و توكل كسبی است كه به هیچ كسبی دیگر محتاج نیست الی آخره
5-106	 مثل آوردن اشتر در بیان  آنكه در مخبر دولتی فر و اثر آن چون نبینی جای متهم داشتن باشد كه او مقلد است در آن
5-107	 فرق  میان دعوت شیخ كامل  واصل، و میان  سخن ناقصان  فاضل  فضل  تحصیلی بر خود بسته
5-108	 زبون شدن خر در دست روباه از حرص علف
5-109	 حكایت آن مخنث و پرسیدن لوطی از او در حالت لواطه: كه این خنجر از بهر چیست؟ گفت از بهر آنكه اگر کسی با من بد اندیشد، شكمش بشكافم. لوطی بر سر او آمد و شد میكرد و می گفت: الحمد لله كه من با تو بد نمی اندیشم. بیت من بیت نیست اقلیم است --- هزل من هزل نیست تعلیم است.  إنّ اللّه لا یسْتحْیی أنْ یضْرب مثلا ما بعوضة فما فوْقها، ای فما فوقها فی تغییر النفوس بالانكار، ما ذا أراد اللّه بهذا مثلا، و آنگه جواب فرماید كه این خواستم "یضلّ به كثیرا و یهْدی به كثیرا "، كه هر فتنه همچون میزانست بسیار از او سرخ رو شوند و بسیار بی مراد گردند، و لو تا  ملت فیه قلیلا  وجدت من نتایجه الشریفة كثیرا فهم من فهم والله الملهم و السلام
5-110	 غالب شدن مکر روباه بر استعصام و تعفف خر و كشیدن روبه خر را سوی شیر به بیشه 
5-111	 حكایت آن شخص كه از ترس، خویش را به خانه ای افکند، روی زرد چون زعفران، لبها كبود چون نیل، دست لرزان چون برگ درخت، خداوند خانه پرسید كه: خیر است، چه واقعه است؟ گفت: بیرون خر میگیرند بسخره، گفت: مبارك خر میگیرند، تو خر نیستی چه می ترسی؟ گفت: سخت به جدّ میگیرند، تمییز برخاسته است، امروز ترسم كه مرا خر گیرند.
5-112	 بردن  روباه خر را پیش  شیر و جستن  خر از شیر، و عتاب كردن  روباه با شیر كه هنوز خر دور بود شتاب كردی، و عذر گفتن و لابه كردن شیر روبه را كه برو دگرباره اش بفریب
5-113	 در بیان آن كه نقض عهد و توبه موجب بلا بود، بلكه باعث مسخ است، چنانكه در حق  اصحاب سبت و در حق اصحاب مائدۀ عیسی كه و جعل منْهم الْقردة و الْخنازیر، و اندر این امت مسخ دل باشد و به قیامت تن را صورت دل دهند
5-114	 دوّم بار آمدن روباه بر  آن خر گریخته تا باز بفریبدش
5-115	 جواب گفتن  خر روباه را
5-116	 پاسخ دادن روباه خر را دیگر بار
5-117	 حكایت شیخ محمد سر رزی غزنوی قدس الله سرّه و ریاضت او که هر شب افطار ببرگ رز میکرد جهت ذلّ نفس خود
5-118	 آمدن شیخ بعد از چندین سال از بیابان به شهر غزنین و زنبیل گردانیدن او به اشارت غیبی و تفرقه كردن آنچه جمع آید بر فقرا. هر كه را جان ز عز لبیك است --- نامه بر نامه، پیك بر پیك است. چنانكه روزن خانه باز باشد آفتاب و ماهتاب و باران و نامه و غیره منقطع نباشد
5-119	 در معنی لولاك لما خلقت الافلاك
5-120	 رفتن آن شیخ به خانۀ امیری بهر كدیه روزی چهار بار با زنبیل به اشارت غیبی، و عتاب كردن امیر او را بدان وقاحت، و عذر آوردن شیخ امیر را
5-121	 گریان شدن امیر از نصیحت شیخ و عكس  صدق  او بر وی زدن و ایثار كردن مخزن بعد از گستاخی و استعصام شیخ و قبول ناكردن و گفتن كه من بی اشارتی نیارم تصرف كردن
5-122	 اشارت آمدن از غیب به شیخ، كه این دو سال به فرمان ما بستدی و دادی، بعد از این بده و مستان. دست در زیر حصیر میكن كه آن را چون انبان ابو هریره گردانیم، که هر چه خواهی بیابی عالمیان را یقین شود كه ورای این  عالمی است كه خاك به كف بگیری زر شود، مرده در آن آید، زنده شود، نحس اكبر در آن آید، سعد اكبر شود، كفر ایمان شود، زهر تریاق گردد، نه داخل این عالم است نه خارج، نه فوق و نه تحت، نه متصل نه منفصل، بی چون و چگونه، و هر لحظه او را هزار اثر و نمونه، چنانكه صنعت دست با  دست، و غمزۀ چشم با چشم و فصاحت زبان با زبان، نه داخل است و نه خارج، و نه متصل و نه منفصل، و العاقل یكفیه الاشاره
5-123	 دانستن شیخ ضمیر سائلان را بی گفتن و دانستن  قدر وام  وام داران بی گفتن، كه نشان ایشان باشد كه اخرج بصفاتی الی خلقی فمن یراک فقد رآنی
5-124	 سبب دانستن ضمیرهای خلق
5-125	 غالب شدن مكر روباه و زبون شدن خر از حرص
5-126	 در فضیلت جوع و احتما
5-127	 تمثیل در صبر و قناعت
5-128	 حكایت مریدی كه شیخ از حرص و ضمیر او آگاه شد و او را نصیحت كرد بر زبان و در ضمن نصیحت قوت توّكل بخشیدش، به امر حق
5-129	 حكایت آن گاو حریص كه هر روزه صحرا را پر علف بیند و بچرد تا فربه شود، و تا فردا از غم روزی لاغر گردد، و سالهاست که او همچنین می بیند و اعتماد نمی کند
5-130	 صید كردن شیر آن خر را، و تشنه شدن شیر از كوشش، رفت به چشمه تا آب خورد، تا باز آمدن شیر جگربند و دل و جگر نیافت، از روبه پرسید كه: كو دل و جگر؟ روبه گفت: اگر او را دل و جگر بودی آنچنان سیاستی دیده بود آن روز، و به هزار حیله جان برده، كی بر تو باز آمدی؟ لوْ كنّا نسْمع أوْ نعْقل ما كنّا فی أصْحاب السّعیر
5-131	 حكایت آن راهب كه بروز روشن با شمع در طلب آدمی میگشت
5-132	 دعوت كردن مسلمانی مغی را به دین اسلام و جواب گفتن او
5-133	 در بیان مثل شیطان بر درگاه رحمان
5-134	 جواب گفتن مومن سنی، كافر جبری را در اثبات اختیار بنده و دلیل گفتن که: سنت راهی است كوفتۀ اقدام انبیا علیهم السلام و بر یمین آن راه به بیابان جبر كه خود را اختیار نبیند و امر و نهی را منكر شود و تاویل كند، از منكر شدن امر و نهی لازم آید انكار بهشت و دوزخ که بهشت جزای مطیعان است و دوزخ جزای مخالفان، و دیگر نگویم به چه انجامد كه العاقل یكفیه الاشاره، و بر یسار آن راه بیابان قدر است كه قدرت خالق را مغلوب قدرت خلق داند و از آن فسادها زاید كه آن مغ جبری بر شمرد
5-135	 در بیان آنکه درك وجدانی چون اختیار و اضطرار و خشم و اصطبار و سیری و ناهار به جای حسّ است كه زرد از سرخ بدان فرق كنند، و خرد از بزرگ و تلخ از شیرین، و مشك از سرگین، و درشت از نرم، به حسّ مس، و سرد از گرم، و سوزان از شیر گرم، و تر از خشك، و مسّ  دیوار از مسّ  درخت معلوم کند، پس منكر وجدان  منكر حسّ باشد و زیاده كه وجدان از حسّ ظاهر تر است، زیرا که حس را توان بستن و منع كردن از احساس و بستن راه و مدخل وجدانیات را ممكن نخواهد بود، و العاقل یكفیه الاشاره
5-136	 حكایت هم در بیان  تقریر اختیار خلق و بیان  آنكه تقدیر و قضا سلب كنندۀ اختیار نیست
5-137	 حكایت هم در جواب جبری و اثبات اختیار خلق و صحت امر و نهی و بیان آنكه عذر جبری در هیچ ملتی و در هیچ دینی مقبول نیست و موجب خلاص نیست از سزای آن كار كه كرده است، چنانكه خلاص نیافت ابلیس  جبری بدان كه گفت که بما أغْویتنی، و القلیل یدل علی الكثیر
5-138	 در معنی ما شاء الله كان، یعنی خواست  خواست اوست، و رضا  رضای اوست، و از خشم و ردّ دیگران تنگ دل مباشید، كان اگر چه لفظ ماضی است لیكن در فعل  خدا ماضی و مستقبل نباشد كه "لیس عند الله صباح و لا مساء"
5-139	 در بیان معنی جف القلم یعنی جف القلم و كتب لا یستوی الطاعة و المعصیة لا یستوی الامانة و السرقة، جف القلم ان لا یستوی الشكر و الكفران، جف القلم إنّ اللّه لا یضیع أجْر الْمحْسنین
5-140	 حكایت آن درویش كه در هری  غلامان عمید خراسانی را آراسته دید و بر اسبان تازی و قباهای زربفت و كلاههای مغرق و غیر آن، پرسید كه: اینها كدام امیرانند و چه شاهانند؟ گفتند او را كه: اینها امیران نیستند اینها غلامان عمید خراسانند، روی به آسمان كرد كه: ای خدا غلام پروردن از عمید خراسان بیاموز، آنجا مستوفی را عمید گویند
5-141	 باز جواب گفتن  كافر  جبری مومن سنی را كه به اسلام و به ترك اعتقاد جبرش دعوت میكرد و دراز شدن مناظره از طرفین، كه مادۀ اشكال و جواب را نبرّد الا عشق  حقیقی كه او را پروای آن نماند،  ذلك فضل اللّه یؤتیه من یشاء
5-142	 پرسیدن پادشاه قاصدا  ایاز را كه، چندین غم و شادی با چارق و پوستین كه جماد است چراست؟  تا ایاز را در سخن آورد
5-143	 حکایت تسلی کردن خویشان مجنون را از عشق لیلی
5-144	 حكایت جوحی كه چادر پوشیده و در وعظ  میان  زنان نشسته و حركتی كرد که زنی او را بشناخت كه مرد است و نعره ای کشید
5-145	 فرمودن شاه دیگر باره ایاز را كه شرح  چارق و پوستین آشكارا بگو تا خواجه تاشانت از آن اشارت پند گیرند كه الدین نصیحة
5-146	 حكایت كافری كه گفتندش در عهد ابایزید كه مسلمان شو، و جواب گفتن او ایشان را
5-147	 حكایت آن مؤذن  زشت آواز كه در كافرستان بانگ زد از برای نماز و مرد كافر او را هدیها داد
5-148	 حكایت آن زن كه گفت شوهر را كه: گوشت را گربه خورد، شوهر گربه را به ترازو بر كشید، گربه نیم من بر آمد، گفت: ای زن، گوشت نیم من بود و افزون، اگر این گوشت است، گربه كو؟ و اگر این گربه است، گوشت كو؟
5-149	 حكایت آن امیر كه غلام را گفت كه: می بیار، غلام رفت و سبوی می  آورد، در راه زاهدی بود که امر معروف میكرد، سنگی زد و سبوی او را بشكست، امیر بشنید، قصد گوشمال زاهد كرد، این قضیه در عهد عیسی علیه السلام بود كه هنوز می  حرام نشده بود لیكن زاهد منع لذ ّت و تنعم میكرد
5-150	 در بیان حکایت ضیاء بلخ و شیخ اسلام تاج بلخ و لطیفه گفتن ضیاء
5-151	 در بیان خبر یافتن امیر و خشم آلوده رفتن بر سر زاهد
5-152	 حكایت مات كردن دلقك سیّد شاه ترمد را
5-153	 باز رجوع به حکایت امیر و زاهد و اجتماع خلق
5-154	 در بیان بی طاقتی سالکان پیش از گشاد و قصد کردن حضرت مصطفی علیه السلام افکندن خود را از كوه حرّا از وحشت حجاب و نمودن جبرئیل علیه السلام خود را به وی و منع کردن و بشادت دادن
5-155	 جواب گفتن امیر مر آن شفیعان را و قبول نکردن شفاعت به جهت گستاخی که کرده است و سبو را شکسته
5-156	 دست و پای امیر بوسیدن و دوّم بار لابه كردن شفیعان و همسایگان زاهد
5-157	 باز جواب و دفع گفتن  امیر مر شفیعان را
5-158	 تفسیر این آیه كه "و إنّ الدّار الْآخرة لهی الْحیوان لوْ كانوا یعْلمون"، كه در و دیوار و عرصۀ آن عالم و آب و كوزه و میوه و درخت همه زنده اند و سخن گو و سخن شنو و جهت آن فرموده حضرت مصطفی صلی الله علیه وآله و سلم "الدنیا جیفه و طلابها كلاب"، و اگر آخرت را حیات نبودی، آخرت هم چون دنیا جیفه بودی، جیفه را نه از برای بوی زشت بل برای مردگیش جیفه خوانند
5-159	 دیگر باره خطاب شاه ایاز را كه تاویل كار خود بگو و مشكل  منكران را بگو و طاعنان را بحل كن كه ایشان را در آن التباس رها كردن مروّت نیست
5-160	 تمثیل  تن آدمی به مهمان خانه و تمثیل اندیشه های مختلف به مهمانان و عارف صابر در آن اندیشه ها چون مرد مهمان دوست
5-161	 حكایت مهمان و کدخدا و زن و بیان فضیلت مهمانداری
5-162	 تمثیل  فكر  هر روزینه كه در دل آید به مهمان نو كه از اول روز در خانه فرود آید و تحكم و بد خوئی كند و فضیلت مهمانداری و ناز مهمان كشیدن
5-163	 دیگر بار خطاب  شاه با ایاز و نواختن او ایاز را
5-164	 وصیت كردن آن پدر  دختر را كه از این شوهر که تو راست خود را نگاهدار تا حامله نشوی
5-165	 وصف ضعیف دل و سستی آن صوفی سایه پروردۀ مجاهده ناكردۀ داغ عشق ناکشیده و به سجده و دست بوس عام و به حرمت نظر كردن و به انگشت نمودن ایشان كه امروز در زمانه صوفی اوست. غرّه شدن و به وهم چون معلم كودكان رنجور شدن و با آن وهم كه من مجاهدم مرا در این راه پهلوان میدانند با غازیان به غزا رفته كه به ظاهر نیز هنر بنمایم جهاد را، اگر چه در جهاد اكبر مستثناام، جهاد اصغر چه محل دارد؟
5-166	 نصیحت مبارزان او را كه با این دل و زهره كه تو داری كه از كلاپیسه شدن چشم  كافر  اسیری دست بسته بیهوش شوی و دشنه از دستت بیفتد، زینهار که ملازم مطبخ  خانقاه باش و سوی پیكار مرو تا رسوا نشوی
5-167	 حكایت عیاضی، رحمه الله تعالی كه هفتاد بار به غزو رفته بود و غزاها كرده بامید شهید شدن، چون از جهاد اصغر به جهاد اكبر شتافت و خلوت گزید، آواز طبل غازیان شنید. نفس او را رنجه داشتی جهت غزا کردن و او نفس را در این دعوت متهم مینمود
5-168	 حکایت مجاهدی دیگر و جان بازی او در غزا
5-169	 حكایت آن مجاهد كه از همیان سیم هر روز یك درم در خندق افکندی به تفاریق از بهر ستیزه با نفس  حرص ورز و سرزنش  نفس كه "چون اندازی، یک بار انداز تا از این ماجرا خلاصی یابم كه الیاس احدی الراحتین"، و جواب او
5-170	 رجوع به حکایت آن مجاهد در قتال
5-171	 حکایت خلیفه مصر و شاه موصل و فرستادن لشگر به طلب کنیزک و صفت كردن غمازان و نقس او بر کاغذ بستن
5-172	 ایثار كردن صاحب موصل آن كنیزك را به خلیفه تا خون ریزی مسلمانان زیاد نشود
5-173	 پشیمان شدن آن سر لشكر از خیانتی كه كرد و سوگند دادن  او آن كنیزك را كه به خلیفه باز نگوید از آنچه رفت
5-174	 پرسیدن شخصی از بزرگی، فرق  میان  حقّ و باطل را
5-175	 در بیان ضعف عقل منکران بعث
5-176	 آمدن خلیفه نزد آن کنیز جهت شهوت رانی و جماع
5-177	 خنده گرفتن آن كنیزك را از ضعف شهوت خلیفه و قوت شهوت آن پهلوان و فهم كردن خلیفه حال او را و پرسیدن
5-178	 فاش كردن آن كنیزك راز را با خلیفه از بیم  زخم شمشیر و اكراه خلیفه كه: راست گو سبب این خنده را و گر نه بكشمت
5-179	 عزم كردن شاه چون واقف شد بر آن خیانت كه بپوشد و عفو كند و او را به وی دهد و دانست كه آن فتنه جزای قصد او بود و ظلم او بر صاحب موصل كه "و منْ أساء فعلیهاو إنّ ربّك لبالْمرْصاد" و ترسیدن كه اگر انتقام كشد، آن انتقام هم بر سر او آید چنانكه این ظلم و طمع بر سرش آمد
5-180	 خواندن خلیفه پهلوان را و کنیزک را به او عقد کردن
5-181	  در بیان "نحْن قسمْنا"، كه یكی را قوت و شهوت خران دهد و یكی را صفا و صفوت فرشتگان
تخمهائی که شهوتی  نبود --- بر  او جز قیامتی  نبود
سر ز هوا تافتن از سروریست ---  ترك هوا قوت پیغمبریست
5-182	 دادن شاه محمود گوهر را بزم به دست وزیر كه این بچند ارزد و مبالغه كردن وزیر در قیمت و فرمودن  شاه وزیر را كه این را بشكن و گفتن وزیر كه این گوهر نفیس را چگونه بشكنم
5-183	 رسیدن آن گوهر آخر دور به دست ایاز و كیاست ایاز و مقلد ناشدن او ایشان را، و مغرور ناشدن او به مال و خلعت و جامگی افزون كردن، و مدح  عقل ایشان كردن، كه نشاید مقلد را مسلمان دانستن اگر مسلمان باشد، و نادر باشد كه مقلد ثبات كند بر آن اعتقاد و مقلد از آن امتحانها به سلامت بیرون آید كه ثبات بینایان ندارد
5-184	 تشنیع  امیران ایاز را كه: چرا چنین گوهر را شكستی؟ و جواب او
5-185	 قصد کردن شاه به قتل امیران و شفاعت كردن ایاز آنها را که العفو اولی
5-186	 تفسیر گفتن ساحران فرعون را در وقت سیاست كه لا ضیر إنّا إلی  ربّنا منْقلبون
5-187	 مجرم دانستن ایاز خود را در این شفاعت گری و عذر این جرم خواستن و در آن عذر خواهی خود را مجرم دانستن، و این شكستگی از عظمت شاه خیزد كه أعلمكم بالله اخشاكم من الله إنّما یخْشی اللّه منْ عباده الْعلماء

---------------------------- دفتر ششم ---------------------------
6-1	 مقدمه دفتر ششم
6-2	 سؤال کردن سائلی از واعظی که: مرغی بر سر  بارو نشست، از سر و دمّ او کدام فاضل تر است؟ و جواب دادن واعظ  سائل را 
6-3	 نكوهیدن ناموسهای پوسیده كه مانع ذوق ایمان و دلیل  ضعف صدقند و راه زن صد هزاران ابله نادان
6-4	 مناجات و پناه جستن به حق از فتنۀ اختیار و اسباب آن و بیان شکوهیدن و ترسیدن آسمان و زمین از اختیار
6-5	 حكایت غلام هندو كه به خواجه زادۀ خود پنهان هوس داشت، چون دختر را با مهتر زاده ای عقد كردند غلام رنجور شده و میگداخت. کس علت او ندانست و او زهرۀ گفتن نداشت
6-6	 صبر فرمودن خواجه مادر دختر را كه غلام را زجر مكن من او را بی زجر از این طمع باز آورم كه نه سیخ سوزد نه كباب خام ماند
6-7	 در حقیقت حکایت و بیان آنکه هر نفسی همچو آن هندو مبتلا است
6-8	 در بیان عموم آیه كلما أوْقدوا  نارا للْحرْب اطفاه الله
6-9	 آتش زدن در شب و کشتن  دزد آن را و غفلت آن مرد
6-10	 در بیان حدیث "استفت قلبک و لو افتاک المفتون"
6-11	 حسد بردن امیران بر ایاز و نمودن سلطان کیاست او را
6-12	 مدافعۀ امرا آن حجت را به شبهۀ جبریانه و جواب دادن شاه ایشان را
6-13	 حكایت آن صیاد كه خود را در گیاه پیچیده بود و دستۀ گل و لاله  كلاله وار به سر نهاده تا مرغان گیاه پندارند، و دانستن آن مرغ زیرک آن را
6-14	 حكایت آن شخص كه دزدان قوچ او را بدزدیدند و بر آن قناعت نكردند به حیله جامه هاش را هم دزدیدند
6-15	 مناظرۀ مرغ با صیاد در ترهب و در معنی ترهبی كه مصطفی صلی اله علیه و آله نهی كرد از آن امّت خود را كه "لا رهبانیة فی الاسلام"
6-16	 های و هوی کردن پاسبان بعد از بردن دزدان اسباب کاروان را
6-17	 حواله كردن مرغ گرفتاری خود را به مكر  صیاد، و صیاد  به حرص
6-18	 حکایت آن عاشق که شب بر امید وعدۀ معشوق بیامد بدان وثاق که اشارت کرده بود و بعضی از شب را منتظر بود تا خوابش ربود. معشوق آم جیبش را پر گردکان نمود و رفت
6-19	 استدعای امیر ترك مخمور مطرب را به وقت صبوح و معنی حدیث "ان لله تعالی شرابا اعده لاولیائه إذا شربوا سكروا و إذا سكروا طابوا، الخ  و قوله تعالی إنّ الابْرار یشْربون من کاس ٍ کان مزاجها کافورا 
می در خم اسرار بدان میجوشد --- تا هر كه مجرد است از آن می نوشد
این می كه تو میخوری حرامست --- ما می نخوریم جز حلالی
جهد كن تا ز نیست هست شوی --- وز شراب خدای مست شوی
6-20	 آمدن ضریر بخانۀ پیغمبر علیه السلام و گریختن عایشه و پنهان شدن
6-21	 امتحان كردن حضرت رسول صلی الله علیه و آله عایشه را كه چرا پنهان میشوی كه او تو را نمی بیند
6-22	 آغاز کردن مطرب این غزل را در بزم  امیر  ترک
گلی یا سوسنی یا سرو یا ماهی؟ نمی دانم ---- از این آشفتۀ بی دل چه می خواهی؟ نمی دانم
و خطاب کردن ترك كه آنچه میدانی بخوان و جواب مطرب امیر را
6-23	 در معنی حدیث "موتوا قبل ان تموتوا" و تفسیر بیت حکیم سنائی
بمیر ای دوست پیش از مرگ اگر می زندگی خواهی --- كه ادریس از چنین مردن بهشتی گشت پیش از ما
6-24	 تشبیه مغفلی که عمر ضایع کند و در نزع بیدار شود به ماتم اهل حلب
6-25	 رسیدن شاعر به حلب روز عاشورا و حال معلوم نمودن و نکته گفتن و بیان حال کردن
6-26	 نكته گفتن آن شاعر جهت طعن شیعۀ حلب
6-27	 تمثیل حریص بر دنیا به موری نابیننده رزّاقی حق و خزاین رحمت او را که به دانه ای از خرمنی می كوشد و سعت آن خرمن نمی بیند
6-28	 سحوری زدن شخصی بر در سرای خالی نیمه شب و اعتراض معترض و جواب دادن او را
6-29	 قصۀ بلال حبشی و شوق او و رنجانیدن خواجه او را، و معلوم کردن صدیق حال او را
6-30	 باز گفتن صدیق صورت حال بلال را نزد حضرت رسول صلی الله علیه و آله و سلم
6-31	 وصیت كردن مصطفی علیه السلام صدیق را كه چون بلال را مشتری می شوی هر آینه ایشان از ستیز بر خواهند فزود بهای او را، مرا در این فضیلت شریك خود كن وكیل من باش و نیم بها از من بستان
6-32	 خندیدن جهود و پنداشتن كه صدیق مغبون است و ندانستن بهای بلال را
6-33	 معاتبه کردن حضرت رسول صلی الله علیه و آله و سلم با صدیق وعذر گفتن صدیق رضی الله عنه
6-34	 قصۀ هلال كه بندۀ مخلص بود خدای را، صاحب بصیرت بی تقلید، پنهان شده در بندگی مخلوقان جهت مصلحت، نه از عجز، چنانكه لقمان و یوسف از روی ظاهر و غیر ایشان، بنده ای سایس بود امیری را و آن امیر مسلمان بود اما كور
داند اعمی كه مادری دارد --- لیك چونی به وهم درنارد
اگر با این دانش تعظیم این مادر كند، ممكن بود كه از عمی خلاص یابد، كه إذا اراد الله بعبد خیرا فتح عینی قلبه لیبصره بهما الغیب
این راه ز زندگیّ دل حاصل کند --- کاین زندگی تن صفت حیوان است
6-35	 حكایت در تقریر همین سخن
6-36	 رنجور شدن هلال و بیخبری خواجۀ او از رنجوری او از تحقیر و ناشناخت، و واقف شدن حضرت مصطفی صلی الله علیه وآله و سلم، و رفتن آنحضرت به عیادت او
6-37	 در بیان آنكه مصطفی علیه و علی آله الصلواة و السلم چون شنید كه عیسی علیه السلام بر روی آب رفت فرمود: لو ازداد یقینه  لمشی علی الهواء
6-38	 در بیان حکایت کمپیر نود ساله که روی  زشت خود را گلگونه می اندود و پذیرا نمی آمد
6-39	 دعا کردن درویش خواجۀ گیلانی را که: خدا تو را به سلامت به خان و مان باز رساند
6-40	 صفت آن عجوزه و رجوع به حکایت او
6-41	 در بیان سوال سائل از صاحب خانه و جواب او را بر سبیل طنز
6-42	 رجوع به داستان آن كمپیر
6-43	 حكایت رنجوری كه طبیب در وی امید صحت ندید، گفت: هر چه خواهی کن
6-44	 رجوع به قصۀ رنجور
6-45	 قصۀ سلطان محمود و غلام هندو
6-46	 قوله علیه السلم: لیس للماضین هم الموت انما لهم حسره الفوت
6-47	 باز گشتن به حکایت صوفی بر لب جو و قاضی
6-48	 رفتن صوفی سوی آن سیلی زن و بردن او را به قاضی
6-49	 هم در تقریر قصه قاضی و صوفی
6-50	 سیلی زدن رنجور قاضی را و سرزنش كردن صوفی قاضی را
6-51	 جواب با صواب قاضی صوفی را در این ماجرا
6-52	 سؤال كردن صوفی از قاضی و جواب قاضی مر او را
6-53	 جواب دادن قاضی صوفی را و قصۀ ترك و درزی را مثل آوردن
6-54	 بیان حدیث "ان الله یلقن الحكمة علی لسان الواعظین بقدر همم المستمعین"
6-55	 شنیدن  ترک حکایت دزدی درزیان را، و گرو بستن که: درزی از من چیزی نتواند بردن
6-56	 مضاحك گفتن  درزی و ترك را از قوت خنده بسته شدن دو چشم و فرصت یافتن درزی
6-57	 خطاب با هر نفسی که بمثل این بلا مبتلاست
6-58	 گفتن درزی  ترك را که اگر یکبار دیگر لاغ  گویم، قبایت تنگ شود
6-59	 مثل در تسکین فقیران بجور روزگار و حکایت
6-60	 باز مكرّر كردن صوفی سؤال را و جواب قاضی
6-61	 جواب دادن قاضی صوفی را
6-62	 حكایت زن با شوهر و ماجرای ایشان
6-63	 پرسیدن عارفی از کشیش که تو به سال بزرگتری یا به ریش
6-64	 باقی قصۀ فقیر  روزی طلب بی واسطۀ كسب
6-65	 خواب دیدن فقیر و نشان دادن هاتف او را به گنج نامه
6-66	 تمامی قصۀ آن فقیر و نشان جای آن گنج
6-67	 فاش شدن خبر این گنج و رسیدن به گوش پادشاه
6-68	 باز دادن پادشاه گنج نامه را به آن فقیر كه بگیر، ما از سر این برخاستیم
6-69	 آمدن مرید شیخ ابوالحسن خرقانی بزیارت شیخ
6-70	 پرسیدن مرید که شیخ كجاست؟ و جواب نافرجام شنیدن از حرم او
6-71	 جواب مرید و زجر كردن آن طعانه را از  كفر و بیهوده گوئی
6-72	 واگشتن مرید از وثاق شیخ و پرسیدن از مردم و نشان دادن ایشان كه شیخ به فلان بیشه رفته است
6-73	 یافتن مرید شیخ را نزدیك بیشه سوار شیری
6-74	 حكمت در آیه "إنّی جاعلٌ فی الْأرْض خلیفة "
6-75	 بیان معجزۀ هود علیه السلام در تخلص مومنان امت به وقت نزول باد
6-76	 رجوع به قصه فقیر گنج طلب
6-77	 انابت طالب گنج و پشیمانی او از تعجیل و بی صبری
6-78	 الهام آمدن فقیر را و کشف شدن آن مشکل بر او
6-79	 داستان آن سه مسافر مسلم و جهود و ترسا كه به منزلی رفتند و لقمه یافتند ترسا و جهود سیر بودند و مسلمانان صائم
6-80	 حكایت اشتر و گاو و قوچ كه بندی گیاه در راه جستند
6-81	 مثل در باب صورت پرستان و شرّ ایشان در لباس خیر
6-82	 باز گشتن به قصۀ گاو و اشتر و قوچ
6-83	 رجوع به تقریر ترسا و نوبت رسیدن به مسلمان
6-84	 منادی كردن سید ملك ترمد كه: هر كه در سه روز یا چهار روز به سمرقند رود چندین خلعت زر دهم، و شنیدن دلقك و از ده تاختن به شهر ترمد به نزدیک شاه که من باری نمیتوانم رفتن
6-85	 حكایت تعلق موش با چغز و بستن پای خود بر پای او و صید کردن زاغ ایشان را
6-86	 تدبیر موش با چغز كه میان ما وسیلتی باید که بوقت حاجت بر  تو نمیتوانم آمدن و سخن گفتن
6-87	 مبالغه كردن موش در لابه و زاری و وصلت جستن از چغز آبی
6-88	 لابه كردن موش مر چغز را كه بهانه میندیش و در امر من تأخیر مینداز که " وفی التاخیر آفات" و تمثیل
6-89	 رجوع به حکایت چغز و موش
6-90	 حكایت سلطان محمود غزنوی و رفاقت او شب با دزدان و بر احوال ایشان مطلع شدن
6-91	 قصه چریدن گاو بحری در نور گوهر شب چراغ و ریختن تاجر خاک بر سر گوهر تابنده و گریختن بر درخت
6-92	 رجوع به قصۀ موش و چغز و ربودن زاغ موش و چغز را
6-93	 بردن پریان عبدالغوث را مدتی در میان خود و بعد از آن به شهر آمدن پیش فرزندان و باز پیش پریان رفتن به حکم جنسیت معنی و همدلی او با ایشان
6-94	 داستان مرد وظیفه دار از محتسب تبریز که وامها كرده بود بر امید وظیفه و بیخبر بود از وفات او، و از هیچکس واخ گزارده نمی شد الا از محتسب متوفی گزارده شد. بیت
لیس من مات فاستراح بمیت --- انما المیت میت الاحیاء
6-95	 آمدن جعفر رضی الله عنه به تنهائی به گرفتن قلعه و مشورت كردن  ملك آن قلعه با وزیر در دفع او، و گفتن وزیر كه زنهار ملک را به وی تسلیم كن كه او موید است و از حق جمعیت عظیم دارد در جان  خویش
6-96	 رجوع به حكایت مرد وامدار و آمدن به تبریز و آگاهی از فوت محتسب
6-97	 استغفار کردن آن غریب از اعتماد بر مخلوق و یاد نعمتهای خالق كردن و انابت نمودن، ثمّ الّذین كفروا بربّهمْ یعْدلون
6-98	 مثل دو بین همچون آن غریب شهر كاشان است که عمر نام داشت كه خباز به سبب این نامش به دكان دیگران حوالت كرد، و او فهم نكرد كه همۀ دكانها یكیست
6-99	 توزیع كردن پای مرد در جملۀ شهر تبریز و جمع شدن اندك چیزی و رفتن آن غریب به تربت محتسب به زیارت و این قصه را بر سر گور او به طریق نوحه گفتن
6-100	 گریختن گوسفند از کلیم الله و شفقت و مهربانی او
6-101	 دیدن خوارزمشاه در سیران در موكب خود اسبی بس نادر و تعلق او به آن اسب و سرد كردن عماد الملك آن را در دل شاه و گزیدن شاه گفت او را بر دیده خویش چنان كه حكیم در الهی نامه گوید:
چون زبان حسد شود نخاس --- یوسفی یابی از گزی كرباس
از دلالی برادران یوسف حسودانه در دل مشتریان آن چندان حسن پوشیده شد و زشت نمودن گرفت كه و كانوا فیه من الزّاهدین
6-102	 مواخذۀ یوسف صدیق علیه السلام به حبس بضع سنین به سبب یاری خواستن از غیر حق و گفتن: اذْكرْنی عنْد ربّك
6-103	 باز گشتن به حکایت غریب وام دار و خواب دیدن پای مرد
6-104	 گفتن خواجه در خواب به آن پای مرد وجوه وام آن دوست را كه آمده بود و نشان دادن جای دفن آن سیم را، و پیغام به وارثان كه البته از آن هیچ باز میگیرد
6-105	 حكایت آن پادشاه و وصیت كردن سه پسر خود را که: در این سفر در ممالك من، فلان جا، چنین ترتیب نهید و فلان جا چنین نوّاب نصب كنید. اما، الله الله، به فلان قلعه مروید و گرد آن مگردید
6-106	 بیان استمداد عارف از سرچشمۀ حیات ابدی و مستغنی شدن او از استمداد و انجذاب از چشمه های آبهای بیوفا، كه علامة ذلك التجافی عن دار  الغرور، كه آدمی چون بر مددهای آن چشم ها اعتماد كند در طلب چشمۀ باقی دائم سست شود. چنانکه حکیم راست
كاری ز درون جان تو می باید --- كز عاریه ها ترا دری نگشاید
یك چشمۀ آب از درون خانه --- به ز آن جویی كه آن ز بیرون آید
6-107	 روان شدن شهزادگان در ممالك پدر بعد از وداع و اعادت کردن شاه وقت وداع وصیت خود را
6-108	 رفتن شهزادگان به جانب قلعۀ ممنوعه عنها بحکم الانسان حریص علی ما منع، و وصیتهای پدر را فراموش کردن و در بلا افتادن و نفس لوامه با ایشان بزبان حال گفتن: الم یأتکم نذیر، و گفتن ایشان در جواب: لو کنانسمع اونعقل ما کانا فی اصحاب السعیر
ما بندگی خویش نمودیم، و لیكن --- خوب بد تو بنده ندانست خریدن
6-109	 دیدن آن سه پسر شاه در قصر قلعۀ ذات الصور نقش  روی دختر شاه چین را و بیهوش شدن هر سه برادر و در فتنه افتادن و تفحص كردن، كه این صورت كیست ؟
6-110	 حكایت صدر جهان در بخارا و کرم او و آنکه اگر کسی بزبان از او سوال کردی، هیچ ندادی
6-111	 حكایت امرد و كوسه در خانقاه با لوطی و تدبیر امرد
6-112	 در بیان حدیث منهومان لا یشبعان طالب العلم و طالب الدنیا
6-113	 بحث شاهزادگان با همدیگر در آن قضیه و مقاله ی برادر بزرگتر
6-114	 به مجلس کشیدن پادشاهی فقیهی را و بزخم مشت بطبع آوردن
6-115	 رفتن شاه زادگان بعد از اتمام ماجرا به جانب ولایت چین تا به قدر امكان به مقصود نزدیكتر باشند اگر  راه وصل مسدود است به قدر امكان نزدیك شدن محمود است
6-116	 حكایت امرؤ القیس كه پادشاه عرب بود و با جمال و کمال و زنان عرب چون زلیخا شیفتۀ او بودند، مگر دانست اینها همه تمثال صورتی اند، باید طالب معنی شد
6-117	 بی طاقت شدن برادر بزرگتر بعد از مدتی و متواری شدن در بلاد چین در شهر تخت گاه و گفتن که: من رفتم الوداع تا خود را بر شاه چین عرضه کنم. اما قدمی تنیلنی مقصودی --  او القی راسی كفوادی ثمه
یا پای رساندم به مقصود و مراد --- یا سر بنهم همچو دل از دست اینجا
و نصیحت برادران او را سود ناداشتن، یا عاذل العاشقین دع فئه --- اضلها الله كیف ترشدها
6-118	 بیان مجاهد كه دست از مجاهده باز ندارد، اگر چه داند که بسطت عطاء حق را كه آن مقصود از طرف دیگر و به سبب عمل دیگر بدو برساند كه در وهم او نبوده باشد و او در این طریق معین امید بسته،  همین در میزند شاید كه حق تعالی آن روزی را از در دیگر رساند كه او آن تدبیر نكرده باشد، و یرْزقْه منْ حیث لا یحْتسب، العبد یدبر و الله یقدر، و بود كه بنده را هم بندگی بود كه مرا از غیر این در برساند اگر چه من حلقۀ این در می زنم، حق تعالی او را هم از این در روزی رساند، فی الجمله این همه درهای یك سرای است
6-119	 حكایت مرد میراث یافته که در خرج اسراف کرده و مفلس شد
6-120	 در بیان سبب تأخیر در اجابت دعای مؤمن از حضرت عزت
6-121	 دیدن میراثی به خواب که در مصر به فلان موضع گنجی است  و رفتن به شهر مصر در طلب آن
6-122	 رسیدن آن شخص به مصر و بیرون آمدن به كوی در شب به جهت شبكوكی و گدائی و گرفتن عسس او را و مراد او پس از رنج حاصل آمدن، و عسی  أنْ تكْرهوا شیئا و هو خیرٌ لكمْ، إنّ مع الْعسْر یسْرا، و قوله علیه السلام اشتدی أزمة تنفرجی، و جمیع القرآن و الكتب المنزلة فی تقریر هذا
6-123	 در بیان حدیث "الصدق طمانینة و الكذب ریبة"
6-124	 گفتن عسس خواب خود را با غریب و نشان گنج دادن در خانۀ او
6-125	 مثل
6-126	 باز گشتن غریب مصر به بغداد و یافتن گنج را در خانۀ خود
6-127	 مكرر كردن برادران پند برادر بزرگ و قبول نکردن او و بی طاقتی او و خود را بی دستری پدر بدربار پادشان چین رسانیدن
6-128	 قصۀ زن جوحی و عشوه دادن او قاضی را و به مکر و حیله در صندوق کردن
6-129	 رفتن قاضی به خانۀ زن جوحی و حلقه زدن جوحی به تندی و خشم بر در و گریختن قاضی در صندوق
6-130	 آمدن نایب قاضی میان بازار و خریداری كردن صندوق را از جوحی
6-131	 در بیان جدیث نبوی که "من كنت مولاه، فهذا علیٌ مولاه"
6-132	 باز آمدن زن جوحی سال دیگر نزد قاضی و شناختن قاضی او را
6-133	 باز آمدن به قصۀ شاهزاده و ملازمت او در حضرت پادشاه
6-134	 در بیان نوازش و احترام شاه چین شاهزادۀ غریب را
6-135	 در بیان حدیث "جر یا مؤمن فان نورک اطفا ناری"
6-136	 وفات یافتن برادر بزرگ آن شاهزادگان و ملازمت کردن برادر میانه پادشاه چین را
6-137	 آمدن برادر میانه به جنازۀ برادر كه آن برادر كوچك بر فراش رنجوری بود و نواختن پادشاه او را تا ملازم شود و صد هزار غنائم غیبی و عینی بدو رسید از نظر شاه
6-138	 در بیان استغنا و عجب شاهزاده و زخم خوردن از باطن شاه
6-139	 خطاب حقتعالی به عزرائیل كه تو را رحم بر كه بیشتر آمد از این خلایق كه قبض روح ایشان كردی، و جواب دادن او حضرت عزت را
6-140	 ذکر كرامات شیبان راعی و بیان معجزۀ هود
6-141	 رجوع به قصۀ پروردن حق تعالی نمرود را به شیر  پلنگ
6-142	 رجوع به قصۀ شاهزاده که زخم خورده از خاطر شاه، پیش از استكمال  فضایل دیگر از دنیا برفت
6-143	 مثل  وصیت كردن آن شخص كه سه پسر داشت  که میراث او بکاهل ترین اولاد او دهند
6-144	 تمثیل
6-145	 خاتمه لولده الکامل المحقق بهاء الدین
پایان دفتر ششم

پایان مثنوی مولوی


511

