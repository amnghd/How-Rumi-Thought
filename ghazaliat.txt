اول دفتر به نام ايزد دانا
صانع پروردگار حي توانا
اکبر و اعظم خداي عالم و آدم
صورت خوب آفريد و سيرت زيبا
از در بخشندگي و بنده نوازي
مرغ هوا را نصيب و ماهي دريا
قسمت خود مي خورند منعم و درويش
روزي خود مي برند پشه و عنقا
حاجت موري به علم غيب بداند
در بن چاهي به زير صخره صما
جانور از نطفه مي کند شکر از ني
برگ تر از چوب خشک و چشمه ز خارا
شربت نوش آفريد از مگس نحل
نخل تناور کند ز دانه خرما
از همگان بي نياز و بر همه مشفق
از همه عالم نهان و بر همه پيدا
پرتو نور سرادقات جلالش
از عظمت ماوراي فکرت دانا
خود نه زبان در دهان عارف مدهوش
حمد و ثنا مي کند که موي بر اعضا
هر که نداند سپاس نعمت امروز
حيف خورد بر نصيب رحمت فردا
بارخدايا مهيمني و مدبر
وز همه عيبي مقدسي و مبرا
ما نتوانيم حق حمد تو گفتن
با همه کروبيان عالم بالا
سعدي از آن جا که فهم اوست سخن گفت
ور نه کمال تو وهم کي رسد آن جا
اي نفس خرم باد صبا
از بر يار آمده اي مرحبا
قافله شب چه شنيدي ز صبح
مرغ سليمان چه خبر از سبا
بر سر خشمست هنوز آن حريف
يا سخني مي رود اندر رضا
از در صلح آمده اي يا خلاف
با قدم خوف روم يا رجا
بار دگر گر به سر کوي دوست
بگذري اي پيک نسيم صبا
گو رمقي بيش نماند از ضعيف
چند کند صورت بي جان بقا
آن همه دلداري و پيمان و عهد
نيک نکردي که نکردي وفا
ليکن اگر دور وصالي بود
صلح فراموش کند ماجرا
تا به گريبان نرسد دست مرگ
دست ز دامن نکنيمت رها
دوست نباشد به حقيقت که او
دوست فراموش کند در بلا
خستگي اندر طلبت راحتست
درد کشيدن به اميد دوا
سر نتوانم که برآرم چو چنگ
ور چو دفم پوست بدرد قفا
هر سحر از عشق دمي مي زنم
روز دگر مي شنوم برملا
قصه دردم همه عالم گرفت
در که نگيرد نفس آشنا
گر برسد ناله سعدي به کوه
کوه بنالد به زبان صدا
روي تو خوش مي نمايد آينه ما
کآينه پاکيزه است و روي تو زيبا
چون مي روشن در آبگينه صافي
خوي جميل از جمال روي تو پيدا
هر که دمي با تو بود يا قدمي رفت
از تو نباشد به هيچ روي شکيبا
صيد بيابان سر از کمند بپيچد
ما همه پيچيده در کمند تو عمدا
طاير مسکين که مهر بست به جايي
گر بکشندش نمي رود به دگر جا
غيرتم آيد شکايت از تو به هر کس
درد احبا نمي برم به اطبا
برخي جانت شوم که شمع افق را
پيش بميرد چراغدان ثريا
گر تو شکرخنده آستين نفشاني
هر مگسي طوطيي شوند شکرخا
لعبت شيرين اگر ترش ننشيند
مدعيانش طمع کنند به حلوا
مرد تماشاي باغ حسن تو سعديست
دست فرومايگان برند به يغما
اگر تو فارغي از حال دوستان يارا
فراغت از تو ميسر نمي شود ما را
تو را در آينه ديدن جمال طلعت خويش
بيان کند که چه بودست ناشکيبا را
بيا که وقت بهارست تا من و تو به هم
به ديگران بگذاريم باغ و صحرا را
به جاي سرو بلند ايستاده بر لب جوي
چرا نظر نکني يار سروبالا را
شمايلي که در اوصاف حسن ترکيبش
مجال نطق نماند زبان گويا را
که گفت در رخ زيبا نظر خطا باشد
خطا بود که نبينند روي زيبا را
به دوستي که اگر زهر باشد از دستت
چنان به ذوق ارادت خورم که حلوا را
کسي ملامت وامق کند به ناداني
حبيب من که نديدست روي عذرا را
گرفتم آتش پنهان خبر نمي داري
نگاه مي نکني آب چشم پيدا را
نگفتمت که به يغما رود دلت سعدي
چو دل به عشق دهي دلبران يغما را
هنوز با همه دردم اميد درمانست
که آخري بود آخر شبان يلدا را
شب فراق نخواهم دواج ديبا را
که شب دراز بود خوابگاه تنها را
ز دست رفتن ديوانه عاقلان دانند
که احتمال نماندست ناشکيبا را
گرش ببيني و دست از ترنج بشناسي
روا بود که ملامت کني زليخا را
چنين جوان که تويي برقعي فروآويز
و گر نه دل برود پير پاي برجا را
تو آن درخت گلي کاعتدال قامت تو
ببرد قيمت سرو بلندبالا را
دگر به هر چه تو گويي مخالفت نکنم
که بي تو عيش ميسر نمي شود ما را
دو چشم باز نهاده نشسته ام همه شب
چو فرقدين و نگه مي کنم ثريا را
شبي و شمعي و جمعي چه خوش بود تا روز
نظر به روي تو کوري چشم اعدا را
من از تو پيش که نالم که در شريعت عشق
معاف دوست بدارند قتل عمدا را
تو همچنان دل شهري به غمزه اي ببري
که بندگان بني سعد خوان يغما را
در اين روش که تويي بر هزار چون سعدي
جفا و جور تواني ولي مکن يارا
پيش ما رسم شکستن نبود عهد وفا را
الله الله تو فراموش مکن صحبت ما را
قيمت عشق نداند قدم صدق ندارد
سست عهدي که تحمل نکند بار جفا را
گر مخير بکنندم به قيامت که چه خواهي
دوست ما را و همه نعمت فردوس شما را
گر سرم مي رود از عهد تو سر بازنپيچم
تا بگويند پس از من که به سر برد وفا را
خنک آن درد که يارم به عيادت به سر آيد
دردمندان به چنين درد نخواهند دوا را
باور از مات نباشد تو در آيينه نگه کن
تا بداني که چه بودست گرفتار بلا را
از سر زلف عروسان چمن دست بدارد
به سر زلف تو گر دست رسد باد صبا را
سر انگشت تحير بگزد عقل به دندان
چون تأمل کند اين صورت انگشت نما را
آرزو مي کندم شمع صفت پيش وجودت
که سراپاي بسوزند من بي سر و پا را
چشم کوته نظران بر ورق صورت خوبان
خط همي بيند و عارف قلم صنع خدا را
همه را ديده به رويت نگرانست وليکن
خودپرستان ز حقيقت نشناسند هوا را
مهرباني ز من آموز و گرم عمر نماند
به سر تربت سعدي بطلب مهرگيا را
هيچ هشيار ملامت نکند مستي ما را
قل لصاح ترک الناس من الوجد سکاري
مشتاقي و صبوري از حد گذشت يارا
گر تو شکيب داري طاقت نماند ما را
باري به چشم احسان در حال ما نظر کن
کز خوان پادشاهان راحت بود گدا را
سلطان که خشم گيرد بر بندگان حضرت
حکمش رسد وليکن حدي بود جفا را
من بي تو زندگاني خود را نمي پسندم
کآسايشي نباشد بي دوستان بقا را
چون تشنه جان سپردم آن گه چه سود دارد
آب از دو چشم دادن بر خاک من گيا را
حال نيازمندي در وصف مي نيايد
آن گه که بازگردي گوييم ماجرا را
بازآ و جان شيرين از من ستان به خدمت
ديگر چه برگ باشد درويش بي نوا را
يا رب تو آشنا را مهلت ده و سلامت
چندان که بازبيند ديدار آشنا را
نه ملک پادشا را در چشم خوبرويان
وقعيست اي برادر نه زهد پارسا را
اي کاش برفتادي برقع ز روي ليلي
تا مدعي نماندي مجنون مبتلا را
سعدي قلم به سختي رفتست و نيکبختي
پس هر چه پيشت آيد گردن بنه قضا را
ز اندازه بيرون تشنه ام ساقي بيار آن آب را
اول مرا سيراب کن وان گه بده اصحاب را
من نيز چشم از خواب خوش بر مي نکردم پيش از اين
روز فراق دوستان شب خوش بگفتم خواب را
هر پارسا را کان صنم در پيش مسجد بگذرد
چشمش بر ابرو افکند باطل کند محراب را
من صيد وحشي نيستم دربند جان خويشتن
گر وي به تيرم مي زند استاده ام نشاب را
مقدار يار همنفس چون من نداند هيچ کس
ماهي که بر خشک اوفتد قيمت بداند آب را
وقتي درآيي تا ميان دستي و پايي مي زدم
اکنون همان پنداشتم درياي بي پاياب را
امروز حالي غرقه ام تا با کناري اوفتم
آن گه حکايت گويمت درد دل غرقاب را
گر بي وفايي کردمي يرغو بقا آن بردمي
کان کافر اعدا مي کشد وين سنگ دل احباب را
فرياد مي دارد رقيب از دست مشتاقان او
آواز مطرب در سرا زحمت بود بواب را
سعدي چو جورش مي بري نزديک او ديگر مرو
اي بي بصر من مي روم او مي کشد قلاب را
گر ماه من برافکند از رخ نقاب را
برقع فروهلد به جمال آفتاب را
گويي دو چشم جادوي عابدفريب او
بر چشم من به سحر ببستند خواب را
اول نظر ز دست برفتم عنان عقل
وان را که عقل رفت چه داند صواب را
گفتم مگر به وصل رهايي بود ز عشق
بي حاصلست خوردن مستسقي آب را
دعوي درست نيست گر از دست نازنين
چون شربت شکر نخوري زهر ناب را
عشق آدميتست گر اين ذوق در تو نيست
همشرکتي به خوردن و خفتن دواب را
آتش بيار و خرمن آزادگان بسوز
تا پادشه خراج نخواهد خراب را
قوم از شراب مست وز منظور بي نصيب
من مست از او چنان که نخواهم شراب را
سعدي نگفتمت که مرو در کمند عشق
تير نظر بيفکند افراسياب را
با جواني سرخوشست اين پير بي تدبير را
جهل باشد با جوانان پنجه کردن پير را
من که با مويي به قوت برنيايم اي عجب
با يکي افتاده ام کو بگسلد زنجير را
چون کمان در بازو آرد سروقد سيمتن
آرزويم مي کند کآماج باشم تير را
مي رود تا در کمند افتد به پاي خويشتن
گر بر آن دست و کمان چشم اوفتد نخجير را
کس نديدست آدميزاد از تو شيرينتر سخن
شکر از پستان مادر خورده اي يا شير را
روز بازار جواني پنج روزي بيش نيست
نقد را باش اي پسر کآفت بود تأخير را
اي که گفتي ديده از ديدار بت رويان بدوز
هر چه گويي چاره دانم کرد جز تقدير را
زهد پيدا کفر پنهان بود چندين روزگار
پرده از سر برگرفتيم آن همه تزوير را
سعديا در پاي جانان گر به خدمت سر نهي
همچنان عذرت ببايد خواستن تقصير را
وقت طرب خوش يافتم آن دلبر طناز را
ساقي بيار آن جام مي مطرب بزن آن ساز را
امشب که بزم عارفان از شمع رويت روشنست
آهسته تا نبود خبر رندان شاهدباز را
دوش اي پسر مي خورده اي چشمت گواهي مي دهد
باري حريفي جو که او مستور دارد راز را
روي خوش و آواز خوش دارند هر يک لذتي
بنگر که لذت چون بود محبوب خوش آواز را
چشمان ترک و ابروان جان را به ناوک مي زنند
يا رب که دادست اين کمان آن ترک تيرانداز را
شور غم عشقش چنين حيفست پنهان داشتن
در گوش ني رمزي بگو تا برکشد آواز را
شيراز پرغوغا شدست از فتنه چشم خوشت
ترسم که آشوب خوشت برهم زند شيراز را
من مرغکي پربسته ام زان در قفس بنشسته ام
گر زان که بشکستي قفس بنمودمي پرواز را
سعدي تو مرغ زيرکي خوبت به دام آورده ام
مشکل به دست آرد کسي مانند تو شهباز را
دوست مي دارم من اين ناليدن دلسوز را
تا به هر نوعي که باشد بگذرانم روز را
شب همه شب انتظار صبح رويي مي رود
کان صباحت نيست اين صبح جهان افروز را
وه که گر من بازبينم چهر مهرافزاي او
تا قيامت شکر گويم طالع پيروز را
گر من از سنگ ملامت روي برپيچم زنم
جان سپر کردند مردان ناوک دلدوز را
کامجويان را ز ناکامي چشيدن چاره نيست
بر زمستان صبر بايد طالب نوروز را
عاقلان خوشه چين از سر ليلي غافلند
اين کرامت نيست جز مجنون خرمن سوز را
عاشقان دين و دنياباز را خاصيتيست
کان نباشد زاهدان مال و جاه اندوز را
ديگري را در کمند آور که ما خود بنده ايم
ريسمان در پاي حاجت نيست دست آموز را
سعديا دي رفت و فردا همچنان موجود نيست
در ميان اين و آن فرصت شمار امروز را
وه که گر من بازبينم روي يار خويش را
تا قيامت شکر گويم کردگار خويش را
يار بارافتاده را در کاروان بگذاشتند
بي وفا ياران که بربستند بار خويش را
مردم بيگانه را خاطر نگه دارند خلق
دوستان ما بيازردند يار خويش را
همچنان اميد مي دارم که بعد از داغ هجر
مرهمي بر دل نهد اميدوار خويش را
راي راي توست خواهي جنگ و خواهي آشتي
ما قلم در سر کشيديم اختيار خويش را
هر که را در خاک غربت پاي در گل ماند ماند
گو دگر در خواب خوش بيني ديار خويش را
عافيت خواهي نظر در منظر خوبان مکن
ور کني بدرود کن خواب و قرار خويش را
گبر و ترسا و مسلمان هر کسي در دين خويش
قبله اي دارند و ما زيبا نگار خويش را
خاک پايش خواستم شد بازگفتم زينهار
من بر آن دامن نمي خواهم غبار خويش را
دوش حورازاده اي ديدم که پنهان از رقيب
در ميان ياوران مي گفت يار خويش را
گر مراد خويش خواهي ترک وصل ما بگوي
ور مرا خواهي رها کن اختيار خويش را
درد دل پوشيده ماني تا جگر پرخون شود
به که با دشمن نمايي حال زار خويش را
گر هزارت غم بود با کس نگويي زينهار
اي برادر تا نبيني غمگسار خويش را
اي سهي سرو روان آخر نگاهي باز کن
تا به خدمت عرضه دارم افتقار خويش را
دوستان گويند سعدي دل چرا دادي به عشق
تا ميان خلق کم کردي وقار خويش را
ما صلاح خويشتن در بي نوايي ديده ايم
هر کسي گو مصلحت بينند کار خويش را
امشب سبکتر مي زنند اين طبل بي هنگام را
يا وقت بيداري غلط بودست مرغ بام را
يک لحظه بود اين يا شبي کز عمر ما تاراج شد
ما همچنان لب بر لبي نابرگرفته کام را
هم تازه رويم هم خجل هم شادمان هم تنگ دل
کز عهده بيرون آمدن نتوانم اين انعام را
گر پاي بر فرقم نهي تشريف قربت مي دهي
جز سر نمي دانم نهادن عذر اين اقدام را
چون بخت نيک انجام را با ما به کلي صلح شد
بگذار تا جان مي دهد بدگوي بدفرجام را
سعدي علم شد در جهان صوفي و عامي گو بدان
ما بت پرستي مي کنيم آن گه چنين اصنام را
برخيز تا يک سو نهيم اين دلق ازرق فام را
بر باد قلاشي دهيم اين شرک تقوا نام را
هر ساعت از نو قبله اي با بت پرستي مي رود
توحيد بر ما عرضه کن تا بشکنيم اصنام را
مي با جوانان خوردنم باري تمنا مي کند
تا کودکان در پي فتند اين پير دردآشام را
از مايه بيچارگي قطمير مردم مي شود
ماخولياي مهتري سگ مي کند بلعام را
زين تنگناي خلوتم خاطر به صحرا مي کشد
کز بوستان باد سحر خوش مي دهد پيغام را
غافل مباش ار عاقلي درياب اگر صاحب دلي
باشد که نتوان يافتن ديگر چنين ايام را
جايي که سرو بوستان با پاي چوبين مي چمد
ما نيز در رقص آوريم آن سرو سيم اندام را
دلبندم آن پيمان گسل منظور چشم آرام دل
ني ني دلارامش مخوان کز دل ببرد آرام را
دنيا و دين و صبر و عقل از من برفت اندر غمش
جايي که سلطان خيمه زد غوغا نماند عام را
باران اشکم مي رود وز ابرم آتش مي جهد
با پختگان گوي اين سخن سوزش نباشد خام را
سعدي ملامت نشنود ور جان در اين سر مي رود
صوفي گران جاني ببر ساقي بياور جام را
تا بود بار غمت بر دل بي هوش مرا
سوز عشقت ننشاند ز جگر جوش مرا
نگذرد ياد گل و سنبلم اندر خاطر
تا به خاطر بود آن زلف و بناگوش مرا
شربتي تلختر از زهر فراقت بايد
تا کند لذت وصل تو فراموش مرا
هر شبم با غم هجران تو سر بر بالين
روزي ار با تو نشد دست در آغوش مرا
بي دهان تو اگر صد قدح نوش دهند
به دهان تو که زهر آيد از آن نوش مرا
سعدي اندر کف جلاد غمت مي گويد
بنده ام بنده به کشتن ده و مفروش مرا
چه کند بنده که گردن ننهد فرمان را
چه کند گوي که عاجز نشود چوگان را
سروبالاي کمان ابرو اگر تير زند
عاشق آنست که بر ديده نهد پيکان را
دست من گير که بيچارگي از حد بگذشت
سر من دار که در پاي تو ريزم جان را
کاشکي پرده برافتادي از آن منظر حسن
تا همه خلق ببينند نگارستان را
همه را ديده در اوصاف تو حيران ماندي
تا دگر عيب نگويند من حيران را
ليکن آن نقش که در روي تو من مي بينم
همه را ديده نباشد که ببينند آن را
چشم گريان مرا حال بگفتم به طبيب
گفت يک بار ببوس آن دهن خندان را
گفتم آيا که در اين درد بخواهم مردن
که محالست که حاصل کنم اين درمان را
پنجه با ساعد سيمين نه به عقل افکندم
غايت جهل بود مشت زدن سندان را
سعدي از سرزنش خلق نترسد هيهات
غرقه در نيل چه انديشه کند باران را
سر بنه گر سر ميدان ارادت داري
ناگزيرست که گويي بود اين ميدان را
ساقي بده آن کوزه ياقوت روان را
ياقوت چه ارزد بده آن قوت روان را
اول پدر پير خورد رطل دمادم
تا مدعيان هيچ نگويند جوان را
تا مست نباشي نبري بار غم يار
آري شتر مست کشد بار گران را
اي روي تو آرام دل خلق جهاني
بي روي تو شايد که نبينند جهان را
در صورت و معني که تو داري چه توان گفت
حسن تو ز تحسين تو بستست زبان را
آنک عسل اندوخته دارد مگس نحل
شهد لب شيرين تو زنبورميان را
زين دست که ديدار تو دل مي برد از دست
ترسم نبرم عاقبت از دست تو جان را
يا تير هلاکم بزني بر دل مجروح
يا جان بدهم تا بدهي تير امان را
وان گه که به تيرم زني اول خبرم ده
تا پيشترت بوسه دهم دست و کمان را
سعدي ز فراق تو نه آن رنج کشيدست
کز شادي وصل تو فرامش کند آن را
ور نيز جراحت به دوا باز هم آيد
از جاي جراحت نتوان برد نشان را
کمان سخت که داد آن لطيف بازو را
که تير غمزه تمامست صيد آهو را
هزار صيد دلت پيش تير بازآيد
بدين صفت که تو داري کمان ابرو را
تو خود به جوشن و برگستوان نه محتاجي
که روز معرکه بر خود زره کني مو را
ديار هند و اقاليم ترک بسپارند
چو چشم ترک تو بينند و زلف هندو را
مغان که خدمت بت مي کنند در فرخار
نديده اند مگر دلبران بت رو را
حصار قلعه باغي به منجنيق مده
به بام قصر برافکن کمند گيسو را
مرا که عزلت عنقا گرفتمي همه عمر
چنان اسير گرفتي که باز تيهو را
لبت بديدم و لعلم بيوفتاد از چشم
سخن بگفتي و قيمت برفت لؤلؤ را
بهاي روي تو بازار ماه و خور بشکست
چنان که معجز موسي طلسم جادو را
به رنج بردن بيهوده گنج نتوان برد
که بخت راست فضيلت نه زور بازو را
به عشق روي نکو دل کسي دهد سعدي
که احتمال کند خوي زشت نيکو را
لاابالي چه کند دفتر دانايي را
طاقت وعظ نباشد سر سودايي را
آب را قول تو با آتش اگر جمع کند
نتواند که کند عشق و شکيبايي را
ديده را فايده آنست که دلبر بيند
ور نبيند چه بود فايده بينايي را
عاشقان را چه غم از سرزنش دشمن و دوست
يا غم دوست خورد يا غم رسوايي را
همه دانند که من سبزه خط دارم دوست
نه چو ديگر حيوان سبزه صحرايي را
من همان روز دل و صبر به يغما دادم
که مقيد شدم آن دلبر يغمايي را
سرو بگذار که قدي و قيامي دارد
گو ببين آمدن و رفتن رعنايي را
گر براني نرود ور برود بازآيد
ناگزيرست مگس دکه حلوايي را
بر حديث من و حسن تو نيفزايد کس
حد همينست سخنداني و زيبايي را
سعديا نوبتي امشب دهل صبح نکوفت
يا مگر روز نباشد شب تنهايي را
تفاوتي نکند قدر پادشايي را
که التفات کند کمترين گدايي را
به جان دوست که دشمن بدين رضا ندهد
که در به روي ببندند آشنايي را
مگر حلال نباشد که بندگان ملوک
ز خيل خانه برانند بي نوايي را
و گر تو جور کني راي ما دگر نشود
هزار شکر بگوييم هر جفايي را
همه سلامت نفس آرزو کند مردم
خلاف من که به جان مي خرم بلايي را
حديث عشق نداند کسي که در همه عمر
به سر نکوفته باشد در سرايي را
خيال در همه عالم برفت و بازآمد
که از حضور تو خوشتر نديد جايي را
سري به صحبت بيچارگان فرود آور
همين قدر که ببوسند خاک پايي را
قباي خوشتر از اين در بدن تواند بود
بدن نيفتد از اين خوبتر قبايي را
اگر تو روي نپوشي بدين لطافت و حسن
دگر نبيني در پارس پارسايي را
منه به جان تو بار فراق بر دل ريش
که پشه اي نبرد سنگ آسيايي را
دگر به دست نيايد چو من وفاداري
که ترک مي ندهم عهد بي وفايي را
دعاي سعدي اگر بشنوي زيان نکني
که يحتمل که اجابت بود دعايي را
من بدين خوبي و زيبايي نديدم روي را
وين دلاويزي و دلبندي نباشد موي را
روي اگر پنهان کند سنگين دل سيمين بدن
مشک غمازست نتواند نهفتن بوي را
اي موافق صورت و معني که تا چشم منست
از تو زيباتر نديدم روي و خوشتر خوي را
گر به سر مي گردم از بيچارگي عيبم مکن
چون تو چوگان مي زني جرمي نباشد گوي را
هر که را وقتي دمي بودست و دردي سوختست
دوست دارد ناله مستان و هاياهوي را
ما ملامت را به جان جوييم در بازار عشق
کنج خلوت پارسايان سلامت جوي را
بوستان را هيچ ديگر در نمي بايد به حسن
بلکه سروي چون تو مي بايد کنار جوي را
اي گل خوش بوي اگر صد قرن بازآيد بهار
مثل من ديگر نبيني بلبل خوشگوي را
سعديا گر بوسه بر دستش نمي ياري نهاد
چاره آن دانم که در پايش بمالي روي را
رفتيم اگر ملول شدي از نشست ما
فرماي خدمتي که برآيد ز دست ما
برخاستيم و نقش تو در نفس ما چنانک
هر جا که هست بي تو نباشد نشست ما
با چون خودي درافکن اگر پنجه مي کني
ما خود شکسته ايم چه باشد شکست ما
جرمي نکرده ام که عقوبت کند وليک
مردم به شرع مي نکشد ترک مست ما
شکر خداي بود که آن بت وفا نکرد
باشد که توبه اي بکند بت پرست ما
سعدي نگفتمت که به سرو بلند او
مشکل توان رسيد به بالاي پست ما
وقتي دل سودايي مي رفت به بستان ها
بي خويشتنم کردي بوي گل و ريحان ها
گه نعره زدي بلبل گه جامه دريدي گل
با ياد تو افتادم از ياد برفت آن ها
اي مهر تو در دل ها وي مهر تو بر لب ها
وي شور تو در سرها وي سر تو در جان ها
تا عهد تو دربستم عهد همه بشکستم
بعد از تو روا باشد نقض همه پيمان ها
تا خار غم عشقت آويخته در دامن
کوته نظري باشد رفتن به گلستان ها
آن را که چنين دردي از پاي دراندازد
بايد که فروشويد دست از همه درمان ها
گر در طلب رنجي ما را برسد شايد
چون عشق حرم باشد سهلست بيابان ها
هر تير که در کيشست گر بر دل ريش آيد
ما نيز يکي باشيم از جمله قربان ها
هر کو نظري دارد با يار کمان ابرو
بايد که سپر باشد پيش همه پيکان ها
گويند مگو سعدي چندين سخن از عشقش
مي گويم و بعد از من گويند به دوران ها
اگر تو برفکني در ميان شهر نقاب
هزار مؤمن مخلص درافکني به عقاب
که را مجال نظر بر جمال ميمونت
بدين صفت که تو دل مي بري وراي حجاب
درون ما ز تو يک دم نمي شود خالي
کنون که شهر گرفتي روا مدار خراب
به موي تافته پاي دلم فروبستي
چو موي تافتي اي نيکبخت روي متاب
تو را حکايت ما مختصر به گوش آيد
که حال تشنه نمي داني اي گل سيراب
اگر چراغ بميرد صبا چه غم دارد
و گر بريزد کتان چه غم خورد مهتاب
دعات گفتم و دشنام اگر دهي سهلست
که با شکردهنان خوش بود سؤال و جواب
کجايي اي که تعنت کني و طعنه زني
تو بر کناري و ما اوفتاده در غرقاب
اسير بند بلا را چه جاي سرزنشست
گرت معاونتي دست مي دهد درياب
اگر چه صبر من از روي دوست ممکن نيست
همي کنم به ضرورت چو صبر ماهي از آب
تو باز دعوي پرهيز مي کني سعدي
که دل به کس ندهم کل مدع کذاب
ما را همه شب نمي برد خواب
اي خفته روزگار درياب
در باديه تشنگان بمردند
وز حله به کوفه مي رود آب
اي سخت کمان سست پيمان
اين بود وفاي عهد اصحاب
خارست به زير پهلوانم
بي روي تو خوابگاه سنجاب
اي ديده عاشقان به رويت
چون روي مجاوران به محراب
من تن به قضاي عشق دادم
پيرانه سر آمدم به کتاب
زهر از کف دست نازنينان
در حلق چنان رود که جلاب
ديوانه کوي خوبرويان
دردش نکند جفاي بواب
سعدي نتوان به هيچ کشتن
الا به فراق روي احباب
ماه رويا روي خوب از من متاب
بي خطا کشتن چه مي بيني صواب
دوش در خوابم در آغوش آمدي
وين نپندارم که بينم جز به خواب
از درون سوزناک و چشم تر
نيمه اي در آتشم نيمي در آب
هر که بازآيد ز در پندارم اوست
تشنه مسکين آب پندارد سراب
ناوکش را جان درويشان هدف
ناخنش را خون مسکينان خضاب
او سخن مي گويد و دل مي برد
و او نمک مي ريزد و مردم کباب
حيف باشد بر چنان تن پيرهن
ظلم باشد بر چنان صورت نقاب
خوي به دامان از بناگوشش بگير
تا بگيرد جامه ات بوي گلاب
فتنه باشد شاهدي شمعي به دست
سرگران از خواب و سرمست از شراب
بامدادي تا به شب رويت مپوش
تا بپوشاني جمال آفتاب
سعديا گر در برش خواهي چو چنگ
گوشمالت خورد بايد چون رباب
سرمست درآمد از خرابات
با عقل خراب در مناجات
بر خاک فکنده خرقه زهد
و آتش زده در لباس طامات
دل برده شمع مجلس او
پروانه به شادي و سعادات
جان در ره او به عجز مي گفت
کاي مالک عرصه کرامات
از خون پياده اي چه خيزد
اي بر رخ تو هزار شه مات
حقا و به جانت ار توان کرد
با تو به هزار جان ملاقات
گر چشم دلم به صبر بودي
جز عشق نديدمي مهمات
تا باقي عمر بر چه آيد
بر باد شد آن چه رفت هيهات
صافي چو بشد به دور سعدي
زين پس من و دردي خرابات
متناسبند و موزون حرکات دلفريبت
متوجه است با ما سخنان بي حسيبت
چو نمي توان صبوري ستمت کشم ضروري
مگر آدمي نباشد که برنجد از عتيبت
اگرم تو خصم باشي نروم ز پيش تيرت
و گرم تو سيل باشي نگريزم از نشيبت
به قياس درنگنجي و به وصف درنيايي
متحيرم در اوصاف جمال و روي و زيبت
اگرم برآورد بخت به تخت پادشاهي
نه چنان که بنده باشم همه عمر در رکيبت
عجب از کسي در اين شهر که پارسا بماند
مگر او نديده باشد رخ پارسافريبت
تو برون خبر نداري که چه مي رود ز عشقت
به درآي اگر نه آتش بزنيم در حجيبت
تو درخت خوب منظر همه ميوه اي وليکن
چه کنم به دست کوته که نمي رسد به سيبت
تو شبي در انتظاري ننشسته اي چه داني
که چه شب گذشت بر منتظران ناشکيبت
تو خود اي شب جدايي چه شبي بدين درازي
بگذر که جان سعدي بگداخت از نهيبت
هر که خصم اندر او کمند انداخت
به مراد ويش ببايد ساخت
هر که عاشق نبود مرد نشد
نقره فايق نگشت تا نگداخت
هيچ مصلح به کوي عشق نرفت
که نه دنيا و آخرت درباخت
آن چنانش به ذکر مشغولم
که ندانم به خويشتن پرداخت
همچنان شکر عشق مي گويم
که گرم دل بسوخت جان بنواخت
سعديا خوشتر از حديث تو نيست
تحفه روزگار اهل شناخت
آفرين بر زبان شيرينت
کاين همه شور در جهان انداخت
چه فتنه بود که حسن تو در جهان انداخت
که يک دم از تو نظر بر نمي توان انداخت
بلاي غمزه نامهربان خون خوارت
چه خون که در دل ياران مهربان انداخت
ز عقل و عافيت آن روز بر کران ماندم
که روزگار حديث تو در ميان انداخت
نه باغ ماند و نه بستان که سرو قامت تو
برست و ولوله در باغ و بوستان انداخت
تو دوستي کن و از ديده مفکنم زنهار
که دشمنم ز براي تو در زبان انداخت
به چشم هاي تو کان چشم کز تو برگيرند
دريغ باشد بر ماه آسمان انداخت
همين حکايت روزي به دوستان برسد
که سعدي از پي جانان برفت و جان انداخت
معلمت همه شوخي و دلبري آموخت
جفا و ناز و عتاب و ستمگري آموخت
غلام آن لب ضحاک و چشم فتانم
که کيد سحر به ضحاک و سامري آموخت
تو بت چرا به معلم روي که بتگر چين
به چين زلف تو آيد به بتگري آموخت
هزار بلبل دستان سراي عاشق را
ببايد از تو سخن گفتن دري آموخت
برفت رونق بازار آفتاب و قمر
از آن که ره به دکان تو مشتري آموخت
همه قبيله من عالمان دين بودند
مرا معلم عشق تو شاعري آموخت
مرا به شاعري آموخت روزگار آن گه
که چشم مست تو ديدم که ساحري آموخت
مگر دهان تو آموخت تنگي از دل من
وجود من ز ميان تو لاغري آموخت
بلاي عشق تو بنياد زهد و بيخ ورع
چنان بکند که صوفي قلندري آموخت
دگر نه عزم سياحت کند نه ياد وطن
کسي که بر سر کويت مجاوري آموخت
من آدمي به چنين شکل و قد و خوي و روش
نديده ام مگر اين شيوه از پري آموخت
به خون خلق فروبرده پنجه کاين حناست
ندانمش که به قتل که شاطري آموخت
چنين بگريم از اين پس که مرد بتواند
در آب ديده سعدي شناوري آموخت
کهن شود همه کس را به روزگار ارادت
مگر مرا که همان عشق اولست و زيادت
گرم جواز نباشد به پيشگاه قبولت
کجا روم که نميرم بر آستان عبادت
مرا به روز قيامت مگر حساب نباشد
که هجر و وصل تو ديدم چه جاي موت و اعادت
شنيدمت که نظر مي کني به حال ضعيفان
تبم گرفت و دلم خوش به انتظار عيادت
گرم به گوشه چشمي شکسته وار ببيني
فلک شوم به بزرگي و مشتري به سعادت
بيايمت که ببينم کدام زهره و يارا
روم که بي تو نشينم کدام صبر و جلادت
مرا هرآينه روزي تمام کشته ببيني
گرفته دامن قاتل به هر دو دست ارادت
اگر جنازه سعدي به کوي دوست برآرند
زهي حيات نکونام و رفتني به شهادت
دل هر که صيد کردي نکشد سر از کمندت
نه دگر اميد دارد که رها شود ز بندت
به خدا که پرده از روي چو آتشت برافکن
که به اتفاق بيني دل عالمي سپندت
نه چمن شکوفه اي رست چو روي دلستانت
نه صبا صنوبري يافت چو قامت بلندت
گرت آرزوي آنست که خون خلق ريزي
چه کند که شير گردن ننهد چو گوسفندت
تو امير ملک حسني به حقيقت اي دريغا
اگر التفات بودي به فقير مستمندت
نه تو را بگفتم اي دل که سر وفا ندارد
به طمع ز دست رفتي و به پاي درفکندت
تو نه مرد عشق بودي خود از اين حساب سعدي
که نه قوت گريزست و نه طاقت گزندت
دوست دارم که بپوشي رخ همچون قمرت
تا چو خورشيد نبينند به هر بام و درت
جرم بيگانه نباشد که تو خود صورت خويش
گر در آيينه ببيني برود دل ز برت
جاي خنده ست سخن گفتن شيرين پيشت
کآب شيرين چو بخندي برود از شکرت
راه آه سحر از شوق نمي يارم داد
تا نبايد که بشوراند خواب سحرت
هيچ پيرايه زيادت نکند حسن تو را
هيچ مشاطه نيارايد از اين خوبترت
بارها گفته ام اين روي به هر کس منماي
تا تأمل نکند ديده هر بي بصرت
بازگويم نه که اين صورت و معني که تو راست
نتواند که ببيند مگر اهل نظرت
راه صد دشمنم از بهر تو مي بايد داد
تا يکي دوست ببينم که بگويد خبرت
آن چنان سخت نيايد سر من گر برود
نازنينا که پريشاني مويي ز سرت
غم آن نيست که بر خاک نشيند سعدي
زحمت خويش نمي خواهد بر رهگذرت
بنده وار آمدم به زنهارت
که ندارم سلاح پيکارت
متفق مي شوم که دل ندهم
معتقد مي شوم دگربارت
مشتري را بهاي روي تو نيست
من بدين مفلسي خريدارت
غيرتم هست و اقتدارم نيست
که بپوشم ز چشم اغيارت
گر چه بي طاقتم چو مور ضعيف
مي کشم نفس و مي کشم بارت
نه چنان در کمند پيچيدي
که مخلص شود گرفتارت
من هم اول که ديدمت گفتم
حذر از چشم مست خون خوارت
ديده شايد که بي تو برنکند
تا نبيند فراق ديدارت
تو ملولي و دوستان مشتاق
تو گريزان و ما طلبکارت
چشم سعدي به خواب بيند خواب
که ببستي به چشم سحارت
تو بدين هر دو چشم خواب آلود
چه غم از چشم هاي بيدارت
مپندار از لب شيرين عبارت
که کامي حاصل آيد بي مرارت
فراق افتد ميان دوستداران
زيان و سود باشد در تجارت
يکي را چون ببيني کشته دوست
به ديگر دوستانش ده بشارت
ندانم هيچ کس در عهد حسنت
که بادل باشد الا بي بصارت
مرا آن گوشه چشم دلاويز
به کشتن مي کند گويي اشارت
گر آن حلوا به دست صوفي افتد
خداترسي نباشد روز غارت
عجب دارم درون عاشقان را
که پيراهن نمي سوزد حرارت
جمال دوست چندان سايه انداخت
که سعدي ناپديدست از حقارت
چه دل ها بردي اي ساقي به ساق فتنه انگيزت
دريغا بوسه چندي بر زنخدان دلاويزت
خدنگ غمزه از هر سو نهان انداختن تا کي
سپر انداخت عقل از دست ناوک هاي خون ريزت
برآميزي و بگريزي و بنمايي و بربايي
فغان از قهر لطف اندود و زهر شکرآميزت
لب شيرينت ار شيرين بديدي در سخن گفتن
بر او شکرانه بودي گر بدادي ملک پرويزت
جهان از فتنه و آشوب يک چندي برآسودي
اگر نه روي شهرآشوب و چشم فتنه انگيزت
دگر رغبت کجا ماند کسي را سوي هشياري
چو بيند دست در آغوش مستان سحرخيزت
دمادم درکش اي سعدي شراب صرف و دم درکش
که با مستان مجلس درنگيرد زهد و پرهيزت
بي تو حرامست به خلوت نشست
حيف بود در به چنين روي بست
دامن دولت چو به دست اوفتاد
گر بهلي بازنيايد به دست
اين چه نظر بود که خونم بريخت
وين چه نمک بود که ريشم بخست
هر که بيفتاد به تيرت نخاست
وان که درآمد به کمندت نجست
ما به تو يک باره مقيد شديم
مرغ به دام آمد و ماهي به شست
صبر قفا خورد و به راهي گريخت
عقل بلا ديد و به کنجي نشست
بار مذلت بتوانم کشيد
عهد محبت نتوانم شکست
وين رمقي نيز که هست از وجود
پيش وجودت نتوان گفت هست
هرگز اگر راه به معني برد
سجده صورت نکند بت پرست
مستي خمرش نکند آرزو
هر که چو سعدي شود از عشق مست
چنان به موي تو آشفته ام به بوي تو مست
که نيستم خبر از هر چه در دو عالم هست
دگر به روي کسم ديده بر نمي باشد
خليل من همه بت هاي آزري بشکست
مجال خواب نمي باشدم ز دست خيال
در سراي نشايد بر آشنايان بست
در قفس طلبد هر کجا گرفتاريست
من از کمند تو تا زنده ام نخواهم جست
غلام دولت آنم که پاي بند يکيست
به جانبي متعلق شد از هزار برست
مطيع امر توام گر دلم بخواهي سوخت
اسير حکم توام گر تنم بخواهي خست
نماز شام قيامت به هوش بازآيد
کسي که خورده بود مي ز بامداد الست
نگاه من به تو و ديگران به خود مشغول
معاشران ز مي و عارفان ز ساقي مست
اگر تو سرو خرامان ز پاي ننشيني
چه فتنه ها که بخيزد ميان اهل نشست
برادران و بزرگان نصيحتم مکنيد
که اختيار من از دست رفت و تير از شست
حذر کنيد ز باران ديده سعدي
که قطره سيل شود چون به يک دگر پيوست
خوشست نام تو بردن ولي دريغ بود
در اين سخن که بخواهند برد دست به دست
دير آمدي اي نگار سرمست
زودت ندهيم دامن از دست
بر آتش عشقت آب تدبير
چندان که زديم بازننشست
از روي تو سر نمي توان تافت
وز روي تو در نمي توان بست
از پيش تو راه رفتنم نيست
چون ماهي اوفتاده در شست
سوداي لب شکردهانان
بس توبه صالحان که بشکست
اي سرو بلند بوستاني
در پيش درخت قامتت پست
بيچاره کسي که از تو ببريد
آسوده تني که با تو پيوست
چشمت به کرشمه خون من ريخت
وز قتل خطا چه غم خورد مست
سعدي ز کمند خوبرويان
تا جان داري نمي توان جست
ور سر ننهي در آستانش
ديگر چه کني دري دگر هست
نشايد گفتن آن کس را دلي هست
که ننهد بر چنين صورت دل از دست
به منظوري که با او مي توان گفت
نه خصمي کز کمندش مي توان رست
به دل گفتم ز چشمانش بپرهيز
که هشياران نياويزند با مست
سرانگشتان مخضوبش نبيني
که دست صبر برپيچيد و بشکست
نه آزاد از سرش بر مي توان خاست
نه با او مي توان آسوده بنشست
اگر دودي رود بي آتشي نيست
و گر خوني بيايد کشته اي هست
خيالش در نظر چون آيدم خواب
نشايد در به روي دوستان بست
نشايد خرمن بيچارگان سوخت
نمي بايد دل درمندگان خست
به آخر دوستي نتوان بريدن
به اول خود نمي بايست پيوست
دلي از دست بيرون رفته سعدي
نيايد باز تير رفته از شست
اگر مراد تو اي دوست بي مرادي ماست
مراد خويش دگرباره من نخواهم خواست
اگر قبول کني ور براني از بر خويش
خلاف راي تو کردن خلاف مذهب ماست
ميان عيب و هنر پيش دوستان کريم
تفاوتي نکند چون نظر به عين رضاست
عنايتي که تو را بود اگر مبدل شد
خلل پذير نباشد ارادتي که مراست
مرا به هر چه کني دل نخواهي آزردن
که هر چه دوست پسندد به جاي دوست رواست
اگر عداوت و جنگست در ميان عرب
ميان ليلي و مجنون محبتست و صفاست
هزار دشمني افتد به قول بدگويان
ميان عاشق و معشوق دوستي برجاست
غلام قامت آن لعبت قباپوشم
که در محبت رويش هزار جامه قباست
نمي توانم بي او نشست يک ساعت
چرا که از سر جان بر نمي توانم خاست
جمال در نظر و شوق همچنان باقي
گدا اگر همه عالم بدو دهند گداست
مرا به عشق تو انديشه از ملامت نيست
و گر کنند ملامت نه بر من تنهاست
هر آدمي که چنين شخص دلستان بيند
ضرورتست که گويد به سرو ماند راست
به روي خوبان گفتي نظر خطا باشد
خطا نباشد ديگر مگو چنين که خطاست
خوشست با غم هجران دوست سعدي را
که گر چه رنج به جان مي رسد اميد دواست
بلا و زحمت امروز بر دل درويش
از آن خوشست که اميد رحمت فرداست
بوي گل و بانگ مرغ برخاست
هنگام نشاط و روز صحراست
فراش خزان ورق بيفشاند
نقاش صبا چمن بياراست
ما را سر باغ و بوستان نيست
هر جا که تويي تفرج آن جاست
گويند نظر به روي خوبان
نهيست نه اين نظر که ما راست
در روي تو سر صنع بي چون
چون آب در آبگينه پيداست
چشم چپ خويشتن برآرم
تا چشم نبيندت بجز راست
هر آدميي که مهر مهرت
در وي نگرفت سنگ خاراست
روزي تر و خشک من بسوزد
آتش که به زير ديگ سوداست
ناليدن بي حساب سعدي
گويند خلاف راي داناست
از ورطه ما خبر ندارد
آسوده که بر کنار درياست
خوش مي رود اين پسر که برخاست
سرويست چنين که مي رود راست
ابروش کمان قتل عاشق
گيسوش کمند عقل داناست
بالاي چنين اگر در اسلام
گويند که هست زير و بالاست
اي آتش خرمن عزيزان
بنشين که هزار فتنه برخاست
بي جرم بکش که بنده مملوک
بي شرع ببر که خانه يغماست
دردت بکشم که درد داروست
خارت بخورم که خار خرماست
انگشت نماي خلق بودن
زشتست وليک با تو زيباست
بايد که سلامت تو باشد
سهلست ملامتي که بر ماست
جان در قدم تو ريخت سعدي
وين منزلت از خداي مي خواست
خواهي که دگر حيات يابد
يک بار بگو که کشته ماست
ديگر نشنيديم چنين فتنه که برخاست
از خانه برون آمد و بازار بياراست
در وهم نگنجد که چه دلبند و چه شيرين
در وصف نيايد که چه مطبوع و چه زيباست
صبر و دل و دين مي رود و طاقت و آرام
از زخم پديدست که بازوش تواناست
از بهر خدا روي مپوش از زن و از مرد
تا صنع خدا مي نگرند از چپ و از راست
چشمي که تو را بيند و در قدرت بي چون
مدهوش نماند نتوان گفت که بيناست
دنيا به چه کار آيد و فردوس چه باشد
از بارخدا به ز تو حاجت نتوان خواست
فرياد من از دست غمت عيب نباشد
کاين درد نپندارم از آن من تنهاست
با جور و جفاي تو نسازيم چه سازيم
چون زهره و يارا نبود چاره مداراست
از روي شما صبر نه صبرست که زهرست
وز دست شما زهر نه زهرست که حلواست
آن کام و دهان و لب و دندان که تو داري
عيشست ولي تا ز براي که مهياست
گر خون من و جمله عالم تو بريزي
اقرار بياريم که جرم از طرف ماست
تسليم تو سعدي نتواند که نباشد
گر سر بنهد ور ننهد دست تو بالاست
سلسله موي دوست حلقه دام بلاست
هر که در اين حلقه نيست فارغ از اين ماجراست
گر بزنندم به تيغ در نظرش بي دريغ
ديدن او يک نظر صد چو منش خونبهاست
گر برود جان ما در طلب وصل دوست
حيف نباشد که دوست دوستر از جان ماست
دعوي عشاق را شرع نخواهد بيان
گونه زردش دليل ناله زارش گواست
مايه پرهيزگار قوت صبرست و عقل
عقل گرفتار عشق صبر زبون هواست
دلشده پاي بند گردن جان در کمند
زهره گفتار نه کاين چه سبب وان چراست
مالک ملک وجود حاکم رد و قبول
هر چه کند جور نيست ور تو بنالي جفاست
تيغ برآر از نيام زهر برافکن به جام
کز قبل ما قبول وز طرف ما رضاست
گر بنوازي به لطف ور بگدازي به قهر
حکم تو بر من روان زجر تو بر من رواست
هر که به جور رقيب يا به جفاي حبيب
عهد فرامش کند مدعي بي وفاست
سعدي از اخلاق دوست هر چه برآيد نکوست
گو همه دشنام گو کز لب شيرين دعاست
صبر کن اي دل که صبر سيرت اهل صفاست
چاره عشق احتمال شرط محبت وفاست
مالک رد و قبول هر چه کند پادشاست
گر بزند حاکمست ور بنوازد رواست
گر چه بخواند هنوز دست جزع بر دعاست
ور چه براند هنوز روي اميد از قفاست
برق يماني بجست باد بهاري بخاست
طاقت مجنون برفت خيمه ليلي کجاست
غفلت از ايام عشق پيش محقق خطاست
اول صبحست خيز کآخر دنيا فناست
صحبت يار عزيز حاصل دور بقاست
يک دمه ديدار دوست هر دو جهانش بهاست
درد دل دوستان گر تو پسندي رواست
هر چه مراد شماست غايت مقصود ماست
بنده چه دعوي کند حکم خداوند راست
گر تو قدم مي نهي تا بنهم چشم راست
از در خويشم مران کاين نه طريق وفاست
در همه شهري غريب در همه ملکي گداست
با همه جرمم اميد با همه خوفم رجاست
گر درم ما مسست لطف شما کيمياست
سعدي اگر عاشقي ميل وصالت چراست
هر که دل دوست جست مصلحت خود نخواست
خرم آن بقعه که آرامگه يار آن جاست
راحت جان و شفاي دل بيمار آن جاست
من در اين جاي همين صورت بي جانم و بس
دلم آن جاست که آن دلبر عيار آن جاست
تنم اين جاست سقيم و دلم آن جاست مقيم
فلک اين جاست ولي کوکب سيار آن جاست
آخر اي باد صبا بويي اگر مي آري
سوي شيراز گذر کن که مرا يار آن جاست
درد دل پيش که گويم غم دل با که خورم
روم آن جا که مرا محرم اسرار آن جاست
نکند ميل دل من به تماشاي چمن
که تماشاي دل آن جاست که دلدار آن جاست
سعدي اين منزل ويران چه کني جاي تو نيست
رخت بربند که منزلگه احرار آن جاست
عشق ورزيدم و عقلم به ملامت برخاست
کان که عاشق شد از او حکم سلامت برخاست
هر که با شاهد گلروي به خلوت بنشست
نتواند ز سر راه ملامت برخاست
که شنيدي که برانگيخت سمند غم عشق
که نه اندر عقبش گرد ندامت برخاست
عشق غالب شد و از گوشه نشينان صلاح
نام مستوري و ناموس کرامت برخاست
در گلستاني کان گلبن خندان بنشست
سرو آزاد به يک پاي غرامت برخاست
گل صدبرگ ندانم به چه رونق بشکفت
يا صنوبر به کدامين قد و قامت برخاست
دي زماني به تکلف بر سعدي بنشست
فتنه بنشست چو برخاست قيامت برخاست
آن نه زلفست و بناگوش که روزست و شب ست
وان نه بالاي صنوبر که درخت رطب ست
نه دهانيست که در وهم سخندان آيد
مگر اندر سخن آيي و بداند که لب ست
آتش روي تو زين گونه که در خلق گرفت
عجب از سوختگي نيست که خامي عجب ست
آدمي نيست که عاشق نشود وقت بهار
هر گياهي که به نوروز نجنبد حطب ست
جنبش سرو تو پنداري کز باد صباست
نه که از ناله مرغان چمن در طرب ست
هر کسي را به تو اين ميل نباشد که مرا
کآفتابي تو و کوتاه نظر مرغ شب ست
خواهم اندر طلبت عمر به پايان آورد
گر چه راهم نه به اندازه پاي طلب ست
هر قضايي سببي دارد و من در غم دوست
اجلم مي کشد و درد فراقش سبب ست
سخن خويش به بيگانه نمي يارم گفت
گله از دوست به دشمن نه طريق ادب ست
ليکن اين حال محالست که پنهان ماند
تو زره مي دري و پرده سعدي قصب ست
آن ماه دوهفته در نقابست
يا حوري دست در خضابست
وان وسمه بر ابروان دلبند
يا قوس قزح بر آفتابست
سيلاب ز سر گذشت يارا
ز اندازه به درمبر جفا را
بازآي که از غم تو ما را
چشمي و هزار چشمه آبست
تندي و جفا و زشتخويي
هر چند که مي کني نکويي
فرمان برمت به هر چه گويي
جان بر لب و چشم بر خطابست
اي روي تو از بهشت بابي
دل بر نمک لبت کبابي
گفتم بزنم بر آتش آبي
وين آتش دل نه جاي آبست
صبر از تو کسي نياورد تاب
چشمم ز غمت نمي برد خواب
شک نيست که بر ممر سيلاب
چندان که بنا کني خرابست
اي شهره شهر و فتنه خيل
في منظرک النهار و الليل
هر کو نکند به صورتت ميل
در صورت آدمي دوابست
اي داروي دلپذير دردم
اقرار به بندگيت کردم
داني که من از تو برنگردم
چندان که خطا کني صوابست
گر چه تو امير و ما اسيريم
گر چه تو بزرگ و ما حقيريم
گر چه تو غني و ما فقيريم
دلداري دوستان ثوابست
اي سرو روان و گلبن نو
مه پيکر آفتاب پرتو
بستان و بده بگوي و بشنو
شب هاي چنين نه وقت خوابست
امشب شب خلوتست تا روز
اي طالع سعد و بخت فيروز
شمعي به ميان ما برافروز
يا شمع مکن که ماهتابست
ساقي قدحي قلندري وار
درده به معاشران هشيار
ديوانه به حال خويش بگذار
کاين مستي ما نه از شرابست
بادست غرور زندگاني
برقست لوامع جواني
درياب دمي که مي تواني
بشتاب که عمر در شتابست
اين گرسنه گرگ بي ترحم
خود سير نمي شود ز مردم
ابناي زمان مثال گندم
وين دور فلک چو آسيابست
سعدي تو نه مرد وصل اويي
تا لاف زني و قرب جويي
اي تشنه به خيره چند پويي
کاين ره که تو مي روي سرابست
ديدار تو حل مشکلاتست
صبر از تو خلاف ممکناتست
ديباچه صورت بديعت
عنوان کمال حسن ذاتست
لب هاي تو خضر اگر بديدي
گفتي لب چشمه حياتست
بر کوزه آب نه دهانت
بردار که کوزه نباتست
ترسم تو به سحر غمزه يک روز
دعوي بکني که معجزاتست
زهر از قبل تو نوشدارو
فحش از دهن تو طيباتست
چون روي تو صورتي نديدم
در شهر که مبطل صلاتست
عهد تو و توبه من از عشق
مي بينم و هر دو بي ثباتست
آخر نگهي به سوي ما کن
کاين دولت حسن را زکاتست
چون تشنه بسوخت در بيابان
چه فايده گر جهان فراتست
سعدي غم نيستي ندارد
جان دادن عاشقان نجاتست
سرو چمن پيش اعتدال تو پستست
روي تو بازار آفتاب شکستست
شمع فلک با هزار مشعل انجم
پيش وجودت چراغ باز نشستست
توبه کند مردم از گناه به شعبان
در رمضان نيز چشم هاي تو مستست
اين همه زورآوري و مردي و شيري
مرد ندانم که از کمند تو جستست
اين يکي از دوستان به تيغ تو کشتست
وان دگر از عاشقان به تير تو خستست
ديده به دل مي برد حکايت مجنون
ديده ندارد که دل به مهر نبستست
دست طلب داشتن ز دامن معشوق
پيش کسي گو کش اختيار به دستست
با چو تو روحانيي تعلق خاطر
هر که ندارد دواب نفس پرستست
منکر سعدي که ذوق عشق ندارد
نيشکرش در دهان تلخ کبستست
مجنون عشق را دگر امروز حالتست
کاسلام دين ليلي و ديگر ضلالتست
فرهاد را از آن چه که شيرينترش کند
اين را شکيب نيست گر آن را ملالتست
عذرا که نانوشته بخواند حديث عشق
داند که آب ديده وامق رسالتست
مطرب همين طريق غزل گو نگاه دار
کاين ره که برگرفت به جايي دلالتست
اي مدعي که مي گذري بر کنار آب
ما را که غرقه ايم نداني چه حالتست
زين در کجا رويم که ما را به خاک او
و او را به خون ما که بريزد حوالتست
گر سر قدم نمي کنمش پيش اهل دل
سر بر نمي کنم که مقام خجالتست
جز ياد دوست هر چه کني عمر ضايعست
جز سر عشق هر چه بگويي بطالتست
ما را دگر معامله با هيچ کس نماند
بيعي که بي حضور تو کردم اقالتست
از هر جفات بوي وفايي همي دهد
در هر تعنتيت هزار استمالتست
سعدي بشوي لوح دل از نقش غير او
علمي که ره به حق ننمايد جهالتست
اي کاب زندگاني من در دهان توست
تير هلاک ظاهر من در کمان توست
گر برقعي فرونگذاري بدين جمال
در شهر هر که کشته شود در ضمان توست
تشبيه روي تو نکنم من به آفتاب
کاين مدح آفتاب نه تعظيم شأن توست
گر يک نظر به گوشه چشم ارادتي
با ما کني و گر نکني حکم از آن توست
هر روز خلق را سر ياري و صاحبيست
ما را همين سرست که بر آستان توست
بسيار ديده ايم درختان ميوه دار
زين به نديده ايم که در بوستان توست
گر دست دوستان نرسد باغ را چه جرم
منعي که مي رود گنه از باغبان توست
بسيار در دل آمد از انديشه ها و رفت
نقشي که آن نمي رود از دل نشان توست
با من هزار نوبت اگر دشمني کني
اي دوست همچنان دل من مهربان توست
سعدي به قدر خويش تمناي وصل کن
سيمرغ ما چه لايق زاغ آشيان توست
هر صبحدم نسيم گل از بوستان توست
الحان بلبل از نفس دوستان توست
چون خضر ديد آن لب جان بخش دلفريب
گفتا که آب چشمه حيوان دهان توست
يوسف به بندگيت کمر بسته بر ميان
بودش يقين که ملک ملاحت از آن توست
هر شاهدي که در نظر آمد به دلبري
در دل نيافت راه که آن جا مکان توست
هرگز نشان ز چشمه کوثر شنيده اي
کو را نشاني از دهن بي نشان توست
از رشک آفتاب جمالت بر آسمان
هر ماه ماه ديدم چون ابروان توست
اين باد روح پرور از انفاس صبحدم
گويي مگر ز طره عنبرفشان توست
صد پيرهن قبا کنم از خرمي اگر
بينم که دست من چو کمر در ميان توست
گفتند ميهماني عشاق مي کني
سعدي به بوسه اي ز لبت ميهمان توست
اتفاقم به سر کوي کسي افتادست
که در آن کوي چو من کشته بسي افتادست
خبر ما برسانيد به مرغان چمن
که هم آواز شما در قفسي افتادست
به دلارام بگو اي نفس باد سحر
کار ما همچو سحر با نفسي افتادست
بند بر پاي تحمل چه کند گر نکند
انگبينست که در وي مگسي افتادست
هيچ کس عيب هوس باختن ما نکند
مگر آن کس که به دام هوسي افتادست
سعديا حال پراکنده گوي آن داند
که همه عمر به چوگان کسي افتادست
اين تويي يا سرو بستاني به رفتار آمدست
يا ملک در صورت مردم به گفتار آمدست
آن پري کز خلق پنهان بود چندين روزگار
باز مي بينم که در عالم پديدار آمدست
عود مي سوزند يا گل مي دمد در بوستان
دوستان يا کاروان مشک تاتار آمدست
تا مرا با نقش رويش آشنايي اوفتاد
هر چه مي بينم به چشمم نقش ديوار آمدست
ساربانا يک نظر در روي آن زيبا نگار
گر به جاني مي دهد اينک خريدار آمدست
من دگر در خانه ننشينم اسير و دردمند
خاصه اين ساعت که گفتي گل به بازار آمدست
گر تو انکار نظر در آفرينش مي کني
من همي گويم که چشم از بهر اين کار آمدست
وه که گر من بازبينم روي يار خويش را
مرده اي بيني که با دنيا دگربار آمدست
آن چه بر من مي رود دربندت اي آرام جان
با کسي گويم که در بندي گرفتار آمدست
ني که مي نالد همي در مجلس آزادگان
زان همي نالد که بر وي زخم بسيار آمدست
تا نپنداري که بعد از چشم خواب آلود تو
تا برفتي خوابم اندر چشم بيدار آمدست
سعديا گر همتي داري منال از جور يار
تا جهان بودست جور يار بر يار آمدست
شب فراق که داند که تا سحر چندست
مگر کسي که به زندان عشق دربندست
گرفتم از غم دل راه بوستان گيرم
کدام سرو به بالاي دوست مانندست
پيام من که رساند به يار مهرگسل
که برشکستي و ما را هنوز پيوندست
قسم به جان تو گفتن طريق عزت نيست
به خاک پاي تو وان هم عظيم سوگندست
که با شکستن پيمان و برگرفتن دل
هنوز ديده به ديدارت آرزومندست
بيا که بر سر کويت بساط چهره ماست
به جاي خاک که در زير پايت افکنده ست
خيال روي تو بيخ اميد بنشاندست
بلاي عشق تو بنياد صبر برکندست
عجب در آن که تو مجموع و گر قياس کني
به زير هر خم مويت دلي پراکندست
اگر برهنه نباشي که شخص بنمايي
گمان برند که پيراهنت گل آکندست
ز دست رفته نه تنها منم در اين سودا
چه دست ها که ز دست تو بر خداوندست
فراق يار که پيش تو کاه برگي نيست
بيا و بر دل من بين که کوه الوندست
ز ضعف طاقت آهم نماند و ترسم خلق
گمان برند که سعدي ز دوست خرسندست
افسوس بر آن ديده که روي تو نديدست
يا ديده و بعد از تو به رويي نگريدست
گر مدعيان نقش ببينند پري را
دانند که ديوانه چرا جامه دريدست
آن کيست که پيرامن خورشيد جمالش
از مشک سيه دايره نيمه کشيدست
اي عاقل اگر پاي به سنگيت برآيد
فرهاد بداني که چرا سنگ بريدست
رحمت نکند بر دل بيچاره فرهاد
آن کس که سخن گفتن شيرين نشنيدست
از دست کمان مهره ابروي تو در شهر
دل نيست که در بر چو کبوتر نطپيدست
در وهم نيايد که چه مطبوع درختي
پيداست که هرگز کس از اين ميوه نچيدست
سر قلم قدرت بي چون الهي
در روي تو چون روي در آيينه پديدست
ما از تو به غير از تو نداريم تمنا
حلوا به کسي ده که محبت نچشيدست
با اين همه باران بلا بر سر سعدي
نشگفت اگرش خانه چشم آب چکيدست
اي لعبت خندان لب لعلت که مزيدست
وي باغ لطافت به رويت که گزيدست
زيباتر از اين صيد همه عمر نکردست
شيرينتر از اين خربزه هرگز نبريدست
اي خضر حلالت نکنم چشمه حيوان
داني که سکندر به چه محنت طلبيدست
آن خون کسي ريخته اي يا مي سرخست
يا توت سياهست که بر جامه چکيدست
با جمله برآميزي و از ما بگريزي
جرم از تو نباشد گنه از بخت رميدست
نيکست که ديوار به يک بار بيفتاد
تا هيچ کس اين باغ نگويي که نديدست
بسيار توقف نکند ميوه بر بار
چون عام بدانست که شيرين و رسيدست
گل نيز در آن هفته دهن باز نمي کرد
و امروز نسيم سحرش پرده دريدست
در دجله که مرغابي از انديشه نرفتي
کشتي رود اکنون که تتر جسر بريدست
رفت آن که فقاع از تو گشايند دگربار
ما را بس از اين کوزه که بيگانه مکيدست
سعدي در بستان هواي دگري زن
وين کشته رها کن که در او گله چريدست
از هر چه مي رود سخن دوست خوشترست
پيغام آشنا نفس روح پرورست
هرگز وجود حاضر غايب شنيده اي
من در ميان جمع و دلم جاي ديگرست
شاهد که در ميان نبود شمع گو بمير
چون هست اگر چراغ نباشد منورست
ابناي روزگار به صحرا روند و باغ
صحرا و باغ زنده دلان کوي دلبرست
جان مي روم که در قدم اندازمش ز شوق
درمانده ام هنوز که نزلي محقرست
کاش آن به خشم رفته ما آشتي کنان
بازآمدي که ديده مشتاق بر درست
جانا دلم چو عود بر آتش بسوختي
وين دم که مي زنم ز غمت دود مجمرست
شب هاي بي توام شب گورست در خيال
ور بي تو بامداد کنم روز محشرست
گيسوت عنبرينه گردن تمام بود
معشوق خوبروي چه محتاج زيورست
سعدي خيال بيهده بستي اميد وصل
هجرت بکشت و وصل هنوزت مصورست
زنهار از اين اميد درازت که در دلست
هيهات از اين خيال محالت که در سرست
اين بوي روح پرور از آن خوي دلبرست
وين آب زندگاني از آن حوض کوثرست
اي باد بوستان مگرت نافه در ميان
وي مرغ آشنا مگرت نامه در پرست
بوي بهشت مي گذرد يا نسيم دوست
يا کاروان صبح که گيتي منورست
اين قاصد از کدام زمينست مشک بوي
وين نامه در چه داشت که عنوان معطرست
بر راه باد عود در آتش نهاده اند
يا خود در آن زمين که تويي خاک عنبرست
بازآ و حلقه بر در رندان شوق زن
کاصحاب را دو ديده چو مسمار بر درست
بازآ که در فراق تو چشم اميدوار
چون گوش روزه دار بر الله اکبرست
داني که چون همي گذرانيم روزگار
روزي که بي تو مي گذرد روز محشرست
گفتيم عشق را به صبوري دوا کنيم
هر روز عشق بيشتر و صبر کمترست
صورت ز چشم غايب و اخلاق در نظر
ديدار در حجاب و معاني برابرست
در نامه نيز چند بگنجد حديث عشق
کوته کنيم که قصه ما کار دفترست
همچون درخت باديه سعدي به برق شوق
سوزان و ميوه سخنش همچنان ترست
آري خوشست وقت حريفان به بوي عود
وز سوز غافلند که در جان مجمرست
عيب ياران و دوستان هنرست
سخن دشمنان نه معتبرست
مهر مهر از درون ما نرود
اي برادر که نقش بر حجرست
چه توان گفت در لطافت دوست
هر چه گويم از آن لطيفترست
آن که منظور ديده و دل ماست
نتوان گفت شمس يا قمرست
هر کسي گو به حال خود باشد
اي برادر که حال ما دگرست
تو که در خواب بوده اي همه شب
چه نصيبت ز بلبل سحرست
آدمي را که جان معني نيست
در حقيقت درخت بي ثمرست
ما پراکندگان مجموعيم
يار ما غايبست و در نظرست
برگ تر خشک مي شود به زمان
برگ چشمان ما هميشه ترست
جان شيرين فداي صحبت يار
شرم دارم که نيک مختصرست
اين قدر دون قدر اوست وليک
حد امکان ما همين قدرست
پرده بر خود نمي توان پوشيد
اي برادر که عشق پرده درست
سعدي از بارگاه قربت دوست
تا خبر يافتست بي خبرست
ما سر اينک نهاده ايم به طوع
تا خداوندگار را چه سرست
هر کسي را نتوان گفت که صاحب نظرست
عشقبازي دگر و نفس پرستي دگرست
نه هر آن چشم که بيند سياهست و سپيد
يا سپيدي ز سياهي بشناسد بصرست
هر که در آتش عشقش نبود طاقت سوز
گو به نزديک مرو کآفت پروانه پرست
گر من از دوست بنالم نفسم صادق نيست
خبر از دوست ندارد که ز خود با خبرست
آدمي صورت اگر دفع کند شهوت نفس
آدمي خوي شود ور نه همان جانورست
شربت از دست دلارام چه شيرين و چه تلخ
بده اي دوست که مستسقي از آن تشنه ترست
من خود از عشق لبت فهم سخن مي نکنم
هرچ از آن تلخترم گر تو بگويي شکرست
ور به تيغم بزني با تو مرا خصمي نيست
خصم آنم که ميان من و تيغت سپرست
من از اين بند نخواهم به درآمد همه عمر
بند پايي که به دست تو بود تاج سرست
دست سعدي به جفا نگسلد از دامن دوست
ترک لؤلؤ نتوان گفت که دريا خطرست
فرياد من از فراق يارست
و افغان من از غم نگارست
بي روي چو ماه آن نگارين
رخساره من به خون نگارست
خون جگرم ز فرقت تو
از ديده روانه در کنارست
درد دل من ز حد گذشتست
جانم ز فراق بي قرارست
کس را ز غم من آگهي نيست
آوخ که جهان نه پايدارست
از دست زمانه در عذابم
زان جان و دلم همي فکارست
سعدي چه کني شکايت از دوست
چون شادي و غم نه برقرارست
چشمت خوشست و بر اثر خواب خوشترست
طعم دهانت از شکر ناب خوشترست
زنهار از آن تبسم شيرين که مي کني
کز خنده شکوفه سيراب خوشترست
شمعي به پيش روي تو گفتم که برکنم
حاجت به شمع نيست که مهتاب خوشترست
دوش آرزوي خواب خوشم بود يک زمان
امشب نظر به روي تو از خواب خوشترست
در خوابگاه عاشق سر بر کنار دوست
کيمخت خارپشت ز سنجاب خوشترست
زان سوي بحر آتش اگر خوانيم به لطف
رفتن به روي آتشم از آب خوشترست
ز آب روان و سبزه و صحرا و لاله زار
با من مگو که چشم در احباب خوشترست
زهرم مده به دست رقيبان تندخوي
از دست خود بده که ز جلاب خوشترست
سعدي دگر به گوشه وحدت نمي رود
خلوت خوشست و صحبت اصحاب خوشترست
هر باب از اين کتاب نگارين که برکني
همچون بهشت گويي از آن باب خوشترست
عشرت خوشست و بر طرف جوي خوشترست
مي بر سماع بلبل خوشگوي خوشترست
عيشست بر کنار سمن زار خواب صبح
ني در کنار يار سمن بوي خوشترست
خواب از خمار باده نوشين بامداد
بر بستر شقايق خودروي خوشترست
روي از جمال دوست به صحرا مکن که روي
در روي همنشين وفاجوي خوشترست
آواز چنگ و مطرب خوشگوي گو مباش
ما را حديث همدم خوش خوي خوشترست
گر شاهدست سبزه بر اطراف گلستان
بر عارضين شاهد گلروي خوشترست
آب از نسيم باد زره روي گشته گير
مفتول زلف يار زره موي خوشترست
گو چشمه آب کوثر و بستان بهشت باش
ما را مقام بر سر اين کوي خوشترست
سعدي جفا نبرده چه داني تو قدر يار
تحصيل کام دل به تکاپوي خوشترست
اي که از سرو روان قد تو چالاکترست
دل به روي تو ز روي تو طربناکترست
دگر از حربه خون خوار اجل ننديشم
که نه از غمزه خون ريز تو ناباکترست
چست بودست مرا کسوت معني همه وقت
باز بر قامت زيباي تو چالاکترست
نظر پاک مرا دشمن اگر طعنه زند
دامن دوست بحمدالله از آن پاکترست
تا گل روي تو در باغ لطافت بشکفت
پرده صبر من از دامن گل چاکترست
پاي بر ديده سعدي نه اگر بخرامي
که به صد منزلت از خاک درت خاکترست
دلي که عاشق و صابر بود مگر سنگست
ز عشق تا به صبوري هزار فرسنگست
برادران طريقت نصيحتم مکنيد
که توبه در ره عشق آبگينه بر سنگست
دگر بخفته نمي بايدم شراب و سماع
که نيک نامي در دين عاشقان ننگست
چه تربيت شنوم يا چه مصلحت بينم
مرا که چشم به ساقي و گوش بر چنگست
به يادگار کسي دامن نسيم صبا
گرفته ايم و دريغا که باد در چنگست
به خشم رفته ما را که مي برد پيغام
بيا که ما سپر انداختيم اگر جنگست
بکش چنان که تواني که بي مشاهده ات
فراخناي جهان بر وجود ما تنگست
ملامت از دل سعدي فرونشويد عشق
سياهي از حبشي چون رود که خودرنگست
پاي سرو بوستاني در گلست
سرو ما را پاي معني در دلست
هر که چشمش بر چنان روي اوفتاد
طالعش ميمون و فالش مقبلست
نيکخواهانم نصيحت مي کنند
خشت بر دريا زدن بي حاصلست
اي برادر ما به گرداب اندريم
وان که شنعت مي زند بر ساحلست
شوق را بر صبر قوت غالبست
عقل را با عشق دعوي باطلست
نسبت عاشق به غفلت مي کنند
وان که معشوقي ندارد غافلست
ديده باشي تشنه مستعجل به آب
جان به جانان همچنان مستعجلست
بذل جاه و مال و ترک نام و ننگ
در طريق عشق اول منزلست
گر بميرد طالبي دربند دوست
سهل باشد زندگاني مشکلست
عاشقي مي گفت و خوش خوش مي گريست
جان بياسايد که جانان قاتلست
سعديا نزديک راي عاشقان
خلق مجنونند و مجنون عاقلست
ديده از ديدار خوبان برگرفتن مشکلست
هر که ما را اين نصيحت مي کند بي حاصلست
يار زيبا گر هزارت وحشت از وي در دلست
بامدادان روي او ديدن صباح مقبلست
آن که در چاه زنخدانش دل بيچارگان
چون ملک محبوس در زندان چاه بابلست
پيش از اين من دعوي پرهيزگاري کردمي
باز مي گويم که هر دعوي که کردم باطلست
زهر نزديک خردمندان اگر چه قاتلست
چون ز دست دوست مي گيري شفاي عاجلست
من قدم بيرون نمي يارم نهاد از کوي دوست
دوستان معذور داريدم که پايم در گلست
باش تا ديوانه گويندم همه فرزانگان
ترک جان نتوان گرفتن تا تو گويي عاقلست
آن که مي گويد نظر در صورت خوبان خطاست
او همين صورت همي بيند ز معني غافلست
ساربان آهسته ران کآرام جان در محملست
چارپايان بار بر پشتند و ما را بر دلست
گر به صد منزل فراق افتد ميان ما و دوست
همچنانش در ميان جان شيرين منزلست
سعدي آسانست با هر کس گرفتن دوستي
ليک چون پيوند شد خو باز کردن مشکلست
شراب از دست خوبان سلسبيلست
و گر خود خون ميخواران سبيلست
نمي دانم رطب را چاشني چيست
همي بينم که خرما بر نخيلست
نه وسمست آن به دلبندي خضيبست
نه سرمست آن به جادويي کحيلست
سرانگشتان صاحب دل فريبش
نه در حنا که در خون قتيلست
الا اي کاروان محمل برانيد
که ما را بند بر پاي رحيلست
هر آن شب در فراق روي ليلي
که بر مجنون رود ليلي طويلست
کمندش مي دواند پاي مشتاق
بيابان را نپرسد چند ميلست
چو مور افتان و خيزان رفت بايد
و گر خود ره به زير پاي پيلست
حبيب آن جا که دستي برفشاند
محب ار سر نيفشاند بخيلست
ز ما گر طاعت آيد شرمساريم
و ز ايشان گر قبيح آيد جميلست
بديل دوستان گيرند و ياران
وليکن شاهد ما بي بديلست
سخن بيرون مگوي از عشق سعدي
سخن عشقست و ديگر قال و قيلست
کارم چو زلف يار پريشان و درهمست
پشتم به سان ابروي دلدار پرخمست
غم شربتي ز خون دلم نوش کرد و گفت
اين شادي کسي که در اين دور خرمست
تنها دل منست گرفتار در غمان
يا خود در اين زمانه دل شادمان کمست
زين سان که مي دهد دل من داد هر غمي
انصاف ملک عالم عشقش مسلمست
داني خيال روي تو در چشم من چه گفت
آيا چه جاست اين که همه روزه با نمست
خواهي چو روز روشن داني تو حال من
از تيره شب بپرس که او نيز محرمست
اي کاشکي ميان منستي و دلبرم
پيوندي اين چنين که ميان من و غمست
يارا بهشت صحبت ياران همدمست
ديدار يار نامتناسب جهنمست
هر دم که در حضور عزيزي برآوري
درياب کز حيات جهان حاصل آن دمست
نه هر که چشم و گوش و دهان دارد آدميست
بس ديو را که صورت فرزند آدمست
آنست آدمي که در او حسن سيرتي
يا لطف صورتيست دگر حشو عالمست
هرگز حسد نبرده و حسرت نخورده ام
جز بر دو روي يار موافق که در همست
آنان که در بهار به صحرا نمي روند
بوي خوش ربيع بر ايشان محرمست
وان سنگ دل که ديده بدوزد ز روي خوب
پندش مده که جهل در او نيک محکمست
آرام نيست در همه عالم به اتفاق
ور هست در مجاورت يار محرمست
گر خون تازه مي رود از ريش اهل دل
ديدار دوستان که ببينند مرهمست
دنيا خوشست و مال عزيزست و تن شريف
ليکن رفيق بر همه چيزي مقدمست
ممسک براي مال همه ساله تنگ دل
سعدي به روي دوست همه روزه خرمست
بر من که صبوحي زده ام خرقه حرامست
اي مجلسيان راه خرابات کدامست
هر کس به جهان خرميي پيش گرفتند
ما را غمت اي ماه پري چهره تمامست
برخيز که در سايه سروي بنشينيم
کان جا که تو بنشيني بر سرو قيامست
دام دل صاحب نظرانت خم گيسوست
وان خال بناگوش مگر دانه دامست
با چون تو حريفي به چنين جاي در اين وقت
گر باده خورم خمر بهشتي نه حرامست
با محتسب شهر بگوييد که زنهار
در مجلس ما سنگ مينداز که جامست
غيرت نگذارد که بگويم که مرا کشت
تا خلق ندانند که معشوقه چه نامست
دردا که بپختيم در اين سوز نهاني
وان را خبر از آتش ما نيست که خامست
سعدي مبر انديشه که در کام نهنگان
چون در نظر دوست نشيني همه کامست
امشب به راستي شب ما روز روشنست
عيد وصال دوست علي رغم دشمنست
باد بهشت مي گذرد يا نسيم صبح
يا نکهت دهان تو يا بوي لادنست
هرگز نباشد از تن و جانت عزيزتر
چشمم که در سرست و روانم که در تنست
گردن نهم به خدمت و گوشت کنم به قول
تا خاطرم معلق آن گوش و گردنست
اي پادشاه سايه ز درويش وامگير
ناچار خوشه چين بود آن جا که خرمنست
دور از تو در جهان فراخم مجال نيست
عالم به چشم تنگ دلان چشم سوزنست
عاشق گريختن نتواند که دست شوق
هر جا که مي رود متعلق به دامنست
شيرين به در نمي رود از خانه بي رقيب
داند شکر که دفع مگس بادبيزنست
جور رقيب و سرزنش اهل روزگار
با من همان حکايت گاو دهلزنست
بازان شاه را حسد آيد بدين شکار
کان شاهباز را دل سعدي نشيمنست
قلب رقيق چند بپوشد حديث عشق
هرچ آن به آبگينه بپوشي مبينست
اين باد بهار بوستانست
يا بوي وصال دوستانست
دل مي برد اين خط نگارين
گويي خط روي دلستانست
اي مرغ به دام دل گرفتار
بازآي که وقت آشيانست
شب ها من و شمع مي گدازيم
اينست که سوز من نهانست
گوشم همه روز از انتظارت
بر راه و نظر بر آستانست
ور بانگ مؤذني مي آيد
گويم که دراي کاروانست
با آن همه دشمني که کردي
بازآي که دوستي همانست
با قوت بازوان عشقت
سرپنجه صبر ناتوانست
بيزاري دوستان دمساز
تفريق ميان جسم و جانست
ناليدن دردناک سعدي
بر دعوي دوستي بيانست
آتش بني قلم درانداخت
وين حبر که مي رود دخانست
اين خط شريف از آن بنانست
وين نقل حديث از آن دهانست
اين بوي عبير آشنايي
از ساحت يار مهربانست
مهر از سر نامه برگرفتم
گفتي که سر گلابدانست
قاصد مگر آهوي ختن بود
کش نافه مشک در ميانست
اين خود چه عبارت لطيفست
وين خود چه کفايت بياست
معلوم شد اين حديث شيرين
کز منطق آن شکرفشانست
اين خط به زمين نشايد انداخت
کز جانب ماه آسمانست
روزي برود روان سعدي
کاين عيش نه عيش جاودانست
خرم تن او که چون روانش
از تن برود سخن روانست
چه رويست آن که پيش کاروانست
مگر شمعي به دست ساروانست
سليمانست گويي در عماري
که بر باد صبا تختش روانست
جمال ماه پيکر بر بلندي
بدان ماند که ماه آسمانست
بهشتي صورتي در جوف محمل
چو برجي کآفتابش در ميانست
خداوندان عقل اين طرفه بينند
که خورشيدي به زير سايبانست
چو نيلوفر در آب و مهر در ميغ
پري رخ در نقاب پرنيانست
ز روي کار من برقع برانداخت
به يک بار آن که در برقع نهانست
شتر پيشي گرفت از من به رفتار
که بر من بيش از او بار گرانست
زهي اندک وفاي سست پيمان
که آن سنگين دل نامهربانست
تو را گر دوستي با ما همين بود
وفاي ما و عهد ما همانست
بدار اي ساربان آخر زماني
که عهد وصل را آخرزمانست
وفا کرديم و با ما غدر کردند
بر سعدي که اين پاداش آنست
ندانستي که در پايان پيري
نه وقت پنجه کردن با جوانست
هزار سختي اگر بر من آيد آسانست
که دوستي و ارادت هزار چندانست
سفر دراز نباشد به پاي طالب دوست
که خار دشت محبت گلست و ريحانست
اگر تو جور کني جور نيست تربيتست
و گر تو داغ نهي داغ نيست درمانست
نه آبروي که گر خون دل بخواهي ريخت
مخالفت نکنم آن کنم که فرمانست
ز عقل من عجب آيد صواب گويان را
که دل به دست تو دادن خلاف در جانست
من از کنار تو دور افتاده ام نه عجب
گرم قرار نباشد که داغ هجرانست
عجب در آن سر زلف معنبر مفتول
که در کنار تو خسبد چرا پريشانست
جماعتي که ندانند حظ روحاني
تفاوتي که ميان دواب و انسانست
گمان برند که در باغ عشق سعدي را
نظر به سيب زنخدان و نار پستانست
مرا هرآينه خاموش بودن اوليتر
که جهل پيش خردمند عذر نادانست
و ما ابري نفسي و لا ازکيها
که هر چه نقل کنند از بشر در امکانست
مگر نسيم سحر بوي زلف يار منست
که راحت دل رنجور بي قرار منست
به خواب درنرود چشم بخت من همه عمر
گرش به خواب ببينم که در کنار منست
اگر معاينه بينم که قصد جان دارد
به جان مضايقه با دوستان نه کار منست
حقيقت آن که نه درخورد اوست جان عزيز
وليک درخور امکان و اقتدار منست
نه اختيار منست اين معاملت ليکن
رضاي دوست مقدم بر اختيار منست
اگر هزار غمست از جفاي او بر دل
هنوز بنده اويم که غمگسار منست
درون خلوت ما غير در نمي گنجد
برو که هر که نه يار منست بار منست
به لاله زار و گلستان نمي رود دل من
که ياد دوست گلستان و لاله زار منست
ستمگرا دل سعدي بسوخت در طلبت
دلت نسوخت که مسکين اميدوار منست
و گر مراد تو اينست بي مرادي من
تفاوتي نکند چون مراد يار منست
ز من مپرس که در دست او دلت چونست
ازو بپرس که انگشت هاش در خونست
و گر حديث کنم تندرست را چه خبر
که اندرون جراحت رسيدگان چونست
به حسن طلعت ليلي نگاه مي نکند
فتاده در پي بيچاره اي که مجنونست
خيال روي کسي در سرست هر کس را
مرا خيال کسي کز خيال بيرونست
خجسته روز کسي کز درش تو بازآيي
که بامداد به روي تو فال ميمونست
چنين شمايل موزون و قد خوش که تو راست
به ترک عشق تو گفتن نه طبع موزونست
اگر کسي به ملامت ز عشق برگردد
مرا به هر چه تو گويي ارادت افزونست
نه پادشاه منادي ز دست مي مخوريد
بيا که چشم و دهان تو مست و ميگونست
کنار سعدي از آن روز کز تو دور افتاد
از آب ديده تو گويي کنار جيحونست
با همه مهر و با منش کينست
چه کنم حظ بخت من اينست
شايد اي نفس تا دگر نکني
پنجه با ساعدي که سيمينست
ننهد پاي تا نبيند جاي
هر که را چشم مصلحت بينست
مثل زيرکان و چنبر عشق
طفل نادان و مار رنگينست
دردمند فراق سر ننهد
مگر آن شب که گور بالينست
گريه گو بر هلاک من مکنيد
که نه اين نوبت نخستينست
لازمست احتمال چندين جور
که محبت هزار چندينست
گر هزارم جواب تلخ دهي
اعتقاد من آن که شيرينست
مرد اگر شير در کمند آرد
چون کمندش گرفت مسکينست
سعديا تن به نيستي درده
چاره با سخت بازوان اينست
بخت جوان دارد آن که با تو قرينست
پير نگردد که در بهشت برينست
ديگر از آن جانبم نماز نباشد
گر تو اشارت کني که قبله چنينست
آينه اي پيش آفتاب نهادست
بر در آن خيمه يا شعاع جبينست
گر همه عالم ز لوح فکر بشويند
عشق نخواهد شدن که نقش نگينست
گوشه گرفتم ز خلق و فايده اي نيست
گوشه چشمت بلاي گوشه نشينست
تا نه تصور کني که بي تو صبوريم
گر نفسي مي زنيم بازپسينست
حسن تو هر جا که طبل عشق فروکوفت
بانگ برآمد که غارت دل و دينست
سيم و زرم گو مباش و دنيي و اسباب
روي تو بينم که ملک روي زمينست
عاشق صادق به زخم دوست نميرد
زهر مذابم بده که ماء معينست
سعدي از اين پس که راه پيش تو دانست
گر ره ديگر رود ضلال مبينست
گر کسي سرو شنيدست که رفتست اينست
يا صنوبر که بناگوش و برش سيمينست
نه بلنديست به صورت که تو معلوم کني
که بلند از نظر مردم کوته بينست
خواب در عهد تو در چشم من آيد هيهات
عاشقي کار سري نيست که بر بالينست
همه آرام گرفتند و شب از نيمه گذشت
وان چه در خواب نشد چشم من و پروينست
خود گرفتم که نظر بر رخ خوبان کفرست
من از اين بازنگردم که مرا اين دينست
وقت آنست که مردم ره صحرا گيرند
خاصه اکنون که بهار آمد و فروردينست
چمن امروز بهشتست و تو در مي بايي
تا خلايق همه گويند که حورالعينست
هر چه گفتيم در اوصاف کماليت او
همچنان هيچ نگفتيم که صد چندينست
آن چه سرپنجه سيمين تو با سعدي کرد
با کبوتر نکند پنجه که با شاهينست
من دگر شعر نخواهم که نويسم که مگس
زحمتم مي دهد از بس که سخن شيرينست
با خردمندي و خوبي پارسا و نيک خوست
صورتي هرگز نديدم کاين همه معني در اوست
گر خيال ياري انديشند باري چون تو يار
يا هواي دوستي ورزند باري چون تو دوست
خاک پايش بوسه خواهم داد آبم گو ببر
آبروي مهربانان پيش معشوق آب جوست
شاهدش ديدار و گفتن فتنه اش ابرو و چشم
نادرش بالا و رفتن دلپذيرش طبع و خوست
تا به خود بازآيم آن گه وصف ديدارش کنم
از که مي پرسي در اين ميدان که سرگردان چو گوست
عيب پيراهن دريدن مي کنندم دوستان
بي وفا يارم که پيراهن همي درم نه پوست
خاک سبزآرنگ و باد گلفشان و آب خوش
ابر مرواريدباران و هواي مشک بوست
تيرباران بر سر و صوفي گرفتار نظر
مدعي در گفت و گوي و عاشق اندر جست و جوست
هر که را کنج اختيار آمد تو دست از وي بدار
کان چنان شوريده سر پايش به گنجي در فروست
چشم اگر با دوست داري گوش با دشمن مکن
عاشقي و نيک نامي سعديا سنگ و سبوست
بتا هلاک شود دوست در محبت دوست
که زندگاني او در هلاک بودن اوست
مرا جفا و وفاي تو پيش يک سانست
که هر چه دوست پسندد به جاي دوست نکوست
مرا و عشق تو گيتي به يک شکم زادست
دو روح در بدني چون دو مغز در يک پوست
هر آن چه بر سر آزادگان رود زيباست
علي الخصوص که از دست يار زيبا خوست
دلم ز دست به دربرد سروبالايي
خلاف عادت آن سروها که بر لب جوست
به خواب دوش چنان ديدمي که زلفينش
گرفته بودم و دستم هنوز غاليه بوست
چو گوي در همه عالم به جان بگرديدم
ز دست عشقش و چوگان هنوز در پي گوست
جماعتي به همين آب چشم بيروني
نظر کنند و ندانند کآتشم در توست
ز دوست هر که تو بيني مراد خود خواهد
مراد خاطر سعدي مراد خاطر اوست
سرمست درآمد از درم دوست
لب خنده زنان چو غنچه در پوست
چون ديدمش آن رخ نگارين
در خود به غلط شدم که اين اوست
رضوان در خلد باز کردند
کز عطر مشام روح خوش بوست
پيش قدمش به سر دويدم
در پاي فتادمش که اي دوست
يک باره به ترک ما بگفتي
زنهار نگويي اين نه نيکوست
بر من که دلم چو شمع يکتاست
پيراهن غم چو شمع ده توست
چشمش به کرشمه گفت با من
در نرگس مست من چه آهوست
گفتم همه نيکوييست ليکن
اينست که بي وفا و بدخوست
بشنو نفسي دعاي سعدي
گر چه همه عالمت دعاگوست
سفر دراز نباشد به پاي طالب دوست
که زنده ابدست آدمي که کشته اوست
شراب خورده معني چو در سماع آيد
چه جاي جامه که بر خويشتن بدرد پوست
هر آن که با رخ منظور ما نظر دارد
به ترک خويش بگويد که خصم عربده جوست
حقير تا نشماري تو آب چشم فقير
که قطره قطره باران چون با هم آمد جوست
نمي رود که کمندش همي برد مشتاق
چه جاي پند نصيحت کنان بيهده گوست
چو در ميانه خاک اوفتاده اي بيني
از آن بپرس که چوگان از او مپرس که گوست
چرا و چون نرسد بندگان مخلص را
رواست گر همه بد مي کني بکن که نکوست
کدام سرو سهي راست با وجود تو قدر
کدام غاليه را پيش خاک پاي تو بوست
بسي بگفت خداوند عقل و نشنيدم
که دل به غمزه خوبان مده که سنگ و سبوست
هزار دشمن اگر بر سرند سعدي را
به دوستي که نگويد بجز حکايت دوست
به آب ديده خونين نبشته قصه عشق
نظر به صفحه اول مکن که تو بر توست
کس به چشم در نمي آيد که گويم مثل اوست
خود به چشم عاشقان صورت نبندد مثل دوست
هر که با مستان نشيند ترک مستوري کند
آبروي نيک نامان در خرابات آب جوست
جز خداوندان معني را نغلطاند سماع
اولت مغزي ببايد تا برون آيي ز پوست
به بنده ام گو تاج خواهي بر سرم نه يا تبر
هر چه پيش عاشقان آيد ز معشوقان نکوست
عقل باري خسروي مي کرد بر ملک وجود
باز چون فرهاد عاشق بر لب شيرين اوست
عنبرين چوگان زلفش را گر استقصا کني
زير هر مويي دلي بيني که سرگردان چو گوست
سعديا چندان که خواهي گفت وصف روي يار
حسن گل بيش از قياس بلبل بسيارگوست
يار من آن که لطف خداوند يار اوست
بيداد و داد و رد و قبول اختيار اوست
درياي عشق را به حقيقت کنار نيست
ور هست پيش اهل حقيقت کنار اوست
در عهد ليلي اين همه مجنون نبوده اند
وين فتنه برنخاست که در روزگار اوست
صاحب دلي نماند در اين فصل نوبهار
الا که عاشق گل و مجروح خار اوست
داني کدام خاک بر او رشک مي برم
آن خاک نيکبخت که در رهگذار اوست
باور مکن که صورت او عقل من ببرد
عقل من آن ببرد که صورت نگار اوست
گر ديگران به منظر زيبا نظر کنند
ما را نظر به قدرت پروردگار اوست
اينم قبول بس که بميرم بر آستان
تا نسبتم کنند که خدمتگزار اوست
بر جور و بي مرادي و درويشي و هلاک
آن را که صبر نيست محبت نه کار اوست
سعدي رضاي دوست طلب کن نه حظ خويش
عبد آن کند که راي خداوندگار اوست
خورشيد زير سايه زلف چو شام اوست
طوبي غلام قد صنوبرخرام اوست
آن قامتست ني به حقيقت قيامتست
زيرا که رستخيز من اندر قيام اوست
بر مرگ دل خوشست در اين واقعه مرا
کآب حيات در لب ياقوت فام اوست
بوي بهار مي دمدم يا نسيم صبح
باد بهشت مي گذرد يا پيام اوست
دل عشوه مي فروخت که من مرغ زيرکم
اينک فتاده در سر زلف چو دام اوست
بيچاره مانده ام همه روزي به دام او
و اينک فتاده ام به غريبي که کام اوست
هر لحظه در برم دل از انديشه خون شود
تا خود غلام کيست که سعدي غلام اوست
آن که دل من چو گوي در خم چوگان اوست
موقف آزادگان بر سر ميدان اوست
ره به در از کوي دوست نيست که بيرون برند
سلسله پاي جمع زلف پريشان اوست
چند نصيحت کنند بي خبرانم به صبر
درد مرا اي حکيم صبر نه درمان اوست
گر کند انعام او در من مسکين نگاه
ور نکند حاکمست بنده به فرمان اوست
گر بزند بي گناه عادت بخت منست
ور بنوازد به لطف غايت احسان اوست
ميل ندارم به باغ انس نگيرم به سرو
سروي اگر لايقست قد خرامان اوست
چون بتواند نشست آن که دلش غايبست
يا بتواند گريخت آن که به زندان اوست
حيرت عشاق را عيب کند بي بصر
بهره ندارد ز عيش هر که نه حيران اوست
چون تو گلي کس نديد در چمن روزگار
خاصه که مرغي چو من بلبل بستان اوست
گر همه مرغي زنند سخت کمانان به تير
حيف بود بلبلي کاين همه دستان اوست
سعدي اگر طالبي راه رو و رنج بر
کعبه ديدار دوست صبر بيابان اوست
ز هر چه هست گزيرست و ناگزير از دوست
به قول هر که جهان مهر برمگير از دوست
به بندگي و صغيري گرت قبول کند
سپاس دار که فضلي بود کبير از دوست
به جاي دوست گرت هر چه در جهان بخشند
رضا مده که متاعي بود حقير از دوست
جهان و هر چه در او هست با نعيم بهشت
نه نعمتيست که بازآورد فقير از دوست
نه گر قبول کنندت سپاس داري و بس
که گر هلاک شوي منتي پذير از دوست
مرا که ديده به ديدار دوست برکردم
حلال نيست که بر هم نهم به تير از دوست
و گر چنان که مصور شود گزير از عشق
کجا روم که نمي باشدم گزير از دوست
به هر طريق که باشد اسير دشمن را
توان خريد و نشايد خريد اسير از دوست
که در ضمير من آيد ز هر که در عالم
که من هنوز نپرداختم ضمير از دوست
تو خود نظير نداري و گر بود به مثل
من آن نيم که بدل گيرم و نظير از دوست
رضاي دوست نگه دار و صبر کن سعدي
که دوستي نبود ناله و نفير از دوست
صبحي مبارکست نظر بر جمال دوست
بر خوردن از درخت اميد وصال دوست
بختم نخفته بود که از خواب بامداد
برخاستم به طالع فرخنده فال دوست
از دل برون شو اي غم دنيا و آخرت
يا خانه جاي رخت بود يا مجال دوست
خواهم که بيخ صحبت اغيار برکنم
در باغ دل رها نکنم جز نهال دوست
تشريف داد و رفت ندانم ز بيخودي
کاين دوست بود در نظرم يا خيال دوست
هوشم نماند و عقل برفت و سخن ببست
مقبل کسي که محو شود در کمال دوست
سعدي حجاب نيست تو آيينه پاک دار
زنگارخورده چون بنمايد جمال دوست
گفتم مگر به خواب ببينم خيال دوست
اينک علي الصباح نظر بر جمال دوست
مردم هلال عيد بديدند و پيش ما
عيدست و آنک ابروي همچون هلال دوست
ما را دگر به سرو بلند التفات نيست
از دوستي قامت بااعتدال دوست
زان بيخودم که عاشق صادق نباشدش
پرواي نفس خويشتن از اشتغال دوست
اي خواب گرد ديده سعدي دگر مگرد
يا ديده جاي خواب بود يا خيال دوست
صبح مي خندد و من گريه کنان از غم دوست
اي دم صبح چه داري خبر از مقدم دوست
بر خودم گريه همي آيد و بر خنده تو
تا تبسم چه کني بي خبر از مبسم دوست
اي نسيم سحر از من به دلارام بگوي
که کسي جز تو ندانم که بود محرم دوست
گو کم يار براي دل اغيار مگير
دشمن اين نيک پسندد که تو گيري کم دوست
تو که با جانب خصمت به ارادت نظرست
به که ضايع نگذاري طرف معظم دوست
من نه آنم که عدو گفت تو خود داني نيک
که ندارد دل دشمن خبر از عالم دوست
ني ني اي باد مرو حال من خسته مگوي
تا غباري ننشيند به دل خرم دوست
هر کسي را غم خويشست و دل سعدي را
همه وقتي غم آن تا چه کند با غم دوست
اين مطرب از کجاست که برگفت نام دوست
تا جان و جامه بذل کنم بر پيام دوست
دل زنده مي شود به اميد وفاي يار
جان رقص مي کند به سماع کلام دوست
تا نفخ صور بازنيايد به خويشتن
هرک اوفتاد مست محبت ز جام دوست
من بعد از اين اگر به دياري سفر کنم
هيچ ارمغانيي نبرم جز سلام دوست
رنجور عشق به نشود جز به بوي يار
ور رفتنيست جان ندهد جز به نام دوست
وقتي امير مملکت خويش بودمي
اکنون به اختيار و ارادت غلام دوست
گر دوست را به ديگري از من فراغتست
من ديگري ندارم قايم مقام دوست
بالاي بام دوست چو نتوان نهاد پاي
هم چاره آن که سر بنهي زير بام دوست
درويش را که نام برد پيش پادشاه
هيهات از افتقار من و احتشام دوست
گر کام دوست کشتن سعديست باک نيست
اينم حيات بس که بميرم به کام دوست
اي پيک پي خجسته که داري نشان دوست
با ما مگو بجز سخن دل نشان دوست
حال از دهان دوست شنيدن چه خوش بود
يا از دهان آن که شنيد از دهان دوست
اي يار آشنا علم کاروان کجاست
تا سر نهيم بر قدم ساربان دوست
گر زر فداي دوست کنند اهل روزگار
ما سر فداي پاي رسالت رسان دوست
دردا و حسرتا که عنانم ز دست رفت
دستم نمي رسد که بگيرم عنان دوست
رنجور عشق دوست چنانم که هر که ديد
رحمت کند مگر دل نامهربان دوست
گر دوست بنده را بکشد يا بپرورد
تسليم از آن بنده و فرمان از آن دوست
گر آستين دوست بيفتد به دست من
چندان که زنده ام سر من و آستان دوست
بي حسرت از جهان نرود هيچ کس به در
الا شهيد عشق به تير از کمان دوست
بعد از تو هيچ در دل سعدي گذر نکرد
وان کيست در جهان که بگيرد مکان دوست
تا دست ها کمر نکني بر ميان دوست
بوسي به کام دل ندهي بر دهان دوست
داني حيات کشته شمشير عشق چيست
سيبي گزيدن از رخ چون بوستان دوست
بر ماجراي خسرو و شيرين قلم کشيد
شوري که در ميان منست و ميان دوست
خصمي که تير کافرش اندر غزا نکشت
خونش بريخت ابروي همچون کمان دوست
دل رفت و ديده خون شد و جان ضعيف ماند
وان هم براي آن که کنم جان فداي دوست
روزي به پاي مرکب تازي درافتمش
گر کبر و ناز بازنپيچد عنان دوست
هيهات کام من که برآرد در اين طلب
اين بس که نام من برود بر زبان دوست
چون جان سپرد نيست به هر صورتي که هست
در کوي عشق خوشتر و بر آستان دوست
با خويشتن همي برم اين شوق تا به خاک
وز خاک سر برآرم و پرسم نشان دوست
فرياد مردمان همه از دست دشمنست
فرياد سعدي از دل نامهربان دوست
ز حد گذشت جدايي ميان ما اي دوست
بيا بيا که غلام توام بيا اي دوست
اگر جهان همه دشمن شود ز دامن تو
به تيغ مرگ شود دست من رها اي دوست
سرم فداي قفاي ملامتست چه باک
گرم بود سخن دشمن از قفا اي دوست
به ناز اگر بخرامي جهان خراب کني
به خون خسته اگر تشنه اي هلا اي دوست
چنان به داغ تو باشم که گر اجل برسد
به شرعم از تو ستانند خونبها اي دوست
وفاي عهد نگه دار و از جفا بگذر
به حق آن که نيم يار بي وفا اي دوست
هزار سال پس از مرگ من چو بازآيي
ز خاک نعره برآرم که مرحبا اي دوست
غم تو دست برآورد و خون چشمم ريخت
مکن که دست برآرم به ربنا اي دوست
اگر به خوردن خون آمدي هلا برخيز
و گر به بردن دل آمدي بيا اي دوست
بساز با من رنجور ناتوان اي يار
ببخش بر من مسکين بي نوا اي دوست
حديث سعدي اگر نشنوي چه چاره کند
به دشمنان نتوان گفت ماجرا اي دوست
مرا تو غايت مقصودي از جهان اي دوست
هزار جان عزيزت فداي جان اي دوست
چنان به دام تو الفت گرفت مرغ دلم
که ياد مي نکند عهد آشيان اي دوست
گرم تو در نگشايي کجا توانم رفت
به راستان که بميرم بر آستان اي دوست
دلي شکسته و جاني نهاده بر کف دست
بگو بيار که گويم بگير هان اي دوست
تنم بپوسد و خاکم به باد ريزه شود
هنوز مهر تو باشد در استخوان اي دوست
جفا مکن که بزرگان به خرده اي ز رهي
چنين سبک ننشينند و سرگران اي دوست
به لطف اگر بخوري خون من روا باشد
به قهرم از نظر خويشتن مران اي دوست
مناسب لب لعلت حديث بايستي
جواب تلخ بديعست از آن دهان اي دوست
مرا رضاي تو بايد نه زندگاني خويش
اگر مراد تو قتلست وارهان اي دوست
که گفت سعدي از آسيب عشق بگريزد
به دوستي که غلط مي برد گمان اي دوست
که گر به جان رسد از دست دشمنانم کار
ز دوستي نکنم توبه همچنان اي دوست
آب حيات منست خاک سر کوي دوست
گر دو جهان خرميست ما و غم روي دوست
ولوله در شهر نيست جز شکن زلف يار
فتنه در آفاق نيست جز خم ابروي دوست
داروي مشتاق چيست زهر ز دست نگار
مرهم عشاق چيست زخم ز بازوي دوست
دوست به هندوي خود گر بپذيرد مرا
گوش من و تا به حشر حلقه هندوي دوست
گر متفرق شود خاک من اندر جهان
باد نيارد ربود گرد من از کوي دوست
گر شب هجران مرا تاختن آرد اجل
روز قيامت زنم خيمه به پهلوي دوست
هر غزلم نامه ايست صورت حالي در او
نامه نوشتن چه سود چون نرسد سوي دوست
لاف مزن سعديا شعر تو خود سحرگير
سحر نخواهد خريد غمزه جادوي دوست
شادي به روزگار گدايان کوي دوست
بر خاک ره نشسته به اميد روي دوست
گفتم به گوشه اي بنشينم ولي دلم
ننشيند از کشيدن خاطر به سوي دوست
صبرم ز روي دوست ميسر نمي شود
داني طريق چيست تحمل ز خوي دوست
ناچار هر که دل به غم روي دوست داد
کارش به هم برآمده باشد چو موي دوست
خاطر به باغ مي رودم روز نوبهار
تا با درخت گل بنشينم به بوي دوست
فردا که خاک مرده به حشر آدمي کنند
اي باد خاک من مطلب جز به کوي دوست
سعدي چراغ مي نکند در شب فراق
ترسد که ديده باز کند جز به روي دوست
صبحدم خاکي به صحرا برد باد از کوي دوست
بوستان در عنبر سارا گرفت از بوي دوست
دوست گر با ما بسازد دولتي باشد عظيم
ور نسازد مي ببايد ساختن با خوي دوست
گر قبولم مي کند مملوک خود مي پرورد
ور براند پنجه نتوان کرد با بازوي دوست
هر که را خاطر به روي دوست رغبت مي کند
بس پريشاني ببايد بردنش چون موي دوست
ديگران را عيد اگر فرداست ما را اين دمست
روزه داران ماه نو بينند و ما ابروي دوست
هر کسي بي خويشتن جولان عشقي مي کند
تا به چوگان که در خواهد فتادن گوي دوست
دشمنم را بد نمي خواهم که آن بدبخت را
اين عقوبت بس که بيند دوست همزانوي دوست
هر کسي را دل به صحرايي و باغي مي رود
هر کس از سويي به دررفتند و عاشق سوي دوست
کاش باري باغ و بستان را که تحسين مي کنند
بلبلي بودي چو سعدي يا گلي چون روي دوست
مرا خود با تو چيزي در ميان هست
و گر نه روي زيبا در جهان هست
وجودي دارم از مهرت گدازان
وجودم رفت و مهرت همچنان هست
مبر ظن کز سرم سوداي عشقت
رود تا بر زمينم استخوان هست
اگر پيشم نشيني دل نشاني
و گر غايب شوي در دل نشان هست
به گفتن راست نايد شرح حسنت
وليکن گفت خواهم تا زبان هست
ندانم قامتست آن يا قيامت
که مي گويد چنين سرو روان هست
توان گفتن به مه ماني ولي ماه
نپندارم چنين شيرين دهان هست
بجز پيشت نخواهم سر نهادن
اگر بالين نباشد آستان هست
برو سعدي که کوي وصل جانان
نه بازاريست کان جا قدر جان هست
بيا بيا که مرا با تو ماجرايي هست
بگوي اگر گنهي رفت و گر خطايي هست
روا بود که چنين بي حساب دل ببري
مکن که مظلمه خلق را جزايي هست
توانگران را عيبي نباشد ار وقتي
نظر کنند که در کوي ما گدايي هست
به کام دشمن و بيگانه رفت چندين روز
ز دوستان نشنيدم که آشنايي هست
کسي نماند که بر درد من نبخشايد
کسي نگفت که بيرون از اين دوايي هست
هزار نوبت اگر خاطرم بشوراني
از اين طرف که منم همچنان صفايي هست
به دود آتش ماخوليا دماغ بسوخت
هنوز جهل مصور که کيميايي هست
به کام دل نرسيديم و جان به حلق رسيد
و گر به کام رسد همچنان رجايي هست
به جان دوست که در اعتقاد سعدي نيست
که در جهان بجز از کوي دوست جايي هست
هر چه در روي تو گويند به زيبايي هست
وان چه در چشم تو از شوخي و رعنايي هست
سروها ديدم در باغ و تأمل کردم
قامتي نيست که چون تو به دلارايي هست
اي که مانند تو بلبل به سخنداني نيست
نتوان گفت که طوطي به شکرخايي هست
نه تو را از من مسکين نه گل خندان را
خبر از مشغله بلبل سودايي هست
راست گفتي که فرج يابي اگر صبر کني
صبر نيکست کسي را که توانايي هست
هرگز از دوست شنيدي که کسي بشکيبد
دوستي نيست در آن دل که شکيبايي هست
خبر از عشق نبودست و نباشد همه عمر
هر که او را خبر از شنعت و رسوايي هست
آن نه تنهاست که با ياد تو انسي دارد
تا نگويي که مرا طاقت تنهايي هست
همه را ديده به رويت نگرانست وليک
همه کس را نتوان گفت که بينايي هست
گفته بودي همه زرقند و فريبند و فسوس
سعدي آن نيست وليکن چو تو فرمايي هست
مشنو اي دوست که غير از تو مرا ياري هست
يا شب و روز بجز فکر توام کاري هست
به کمند سر زلفت نه من افتادم و بس
که به هر حلقه موييت گرفتاري هست
گر بگويم که مرا با تو سر و کاري نيست
در و ديوار گواهي بدهد کاري هست
هر که عيبم کند از عشق و ملامت گويد
تا نديدست تو را بر منش انکاري هست
صبر بر جور رقيبت چه کنم گر نکنم
همه دانند که در صحبت گل خاري هست
نه من خام طمع عشق تو مي ورزم و بس
که چو من سوخته در خيل تو بسياري هست
باد خاکي ز مقام تو بياورد و ببرد
آب هر طيب که در کلبه عطاري هست
من چه در پاي تو ريزم که پسند تو بود
جان و سر را نتوان گفت که مقداري هست
من از اين دلق مرقع به درآيم روزي
تا همه خلق بدانند که زناري هست
همه را هست همين داغ محبت که مراست
که نه مستم من و در دور تو هشياري هست
عشق سعدي نه حديثيست که پنهان ماند
داستانيست که بر هر سر بازاري هست
زهي رفيق که با چون تو سروبالاييست
که از خداي بر او نعمتي و آلاييست
هر آن که با تو دمي يافتست در همه عمر
نيافتست اگرش بعد از آن تمناييست
هر آن که راي تو معلوم کرد و ديگربار
براي خود نفسي مي زند نه بس راييست
نه عاشقست که هر ساعتش نظر به کسي
نه عارفست که هر روز خاطرش جاييست
مرا و ياد تو بگذار و کنج تنهايي
که هر که با تو به خلوت بود نه تنهاييست
به اختيار شکيبايي از تو نتوان بود
به اضطرار توان بود اگر شکيباييست
نظر به روي تو هر بامداد نوروزيست
شب فراق تو هر شب که هست يلداييست
خلاص بخش خدايا همه اسيران را
مگر کسي که اسير کمند زيباييست
حکيم بين که برآورد سر به شيدايي
حکيم را که دل از دست رفت شيداييست
وليک عذر توان گفت پاي سعدي را
در اين لجم چو فروشد نه اولين پاييست
مرا از آن چه که بيرون شهر صحراييست
قرين دوست به هر جا که هست خوش جاييست
کسي که روي تو ديدست از او عجب دارم
که باز در همه عمرش سر تماشاييست
اميد وصل مدار و خيال دوست مبند
گرت به خويشتن از ذکر دوست پرواييست
چو بر ولايت دل دست يافت لشکر عشق
به دست باش که هر بامداد يغماييست
به بوي زلف تو با باد عيش ها دارم
اگر چه عيب کنندم که بادپيماييست
فراغ صحبت ديوانگان کجا باشد
تو را که هر خم مويي کمند داناييست
ز دست عشق تو هر جا که مي روم دستي
نهاده بر سر و خاري شکسته در پاييست
هزار سرو به معني به قامتت نرسد
و گر چه سرو به صورت بلندبالاييست
تو را که گفت که حلوا دهم به دست رقيب
به دست خويشتنم زهر ده که حلواييست
نه خاص در سر من عشق در جهان آمد
که هر سري که تو بيني رهين سودايياست
تو را ملامت سعدي حلال کي باشد
که بر کناري و او در ميان درياييست
درديست درد عشق که هيچش طبيب نيست
گر دردمند عشق بنالد غريب نيست
دانند عاقلان که مجانين عشق را
پرواي قول ناصح و پند اديب نيست
هر کو شراب عشق نخورديست و درد درد
آنست کز حيات جهانش نصيب نيست
در مشک و عود و عنبر و امثال طيبات
خوشتر ز بوي دوست دگر هيچ طيب نيست
صيد از کمند اگر بجهد بوالعجب بود
ور نه چو در کمند بميرد عجيب نيست
گر دوست واقفست که بر من چه مي رود
باک از جفاي دشمن و جور رقيب نيست
بگريست چشم دشمن من بر حديث من
فضل از غريب هست و وفا در قريب نيست
ز خنده گل چنان به قفا اوفتاده باز
کو را خبر ز مشغله عندليب نيست
سعدي ز دست دوست شکايت کجا بري
هم صبر بر حبيب که صبر از حبيب نيست
کيست آن کش سر پيوند تو در خاطر نيست
يا نظر با تو ندارد مگرش ناظر نيست
نه حلالست که ديدار تو بيند هر کس
که حرامست بر آن کش نظري طاهر نيست
همه کس را مگر اين ذوق نباشد که مرا
کان چه من مي نگرم بر دگري ظاهر نيست
هر شبي روزي و هر روز زوالي دارد
شب وصل من و معشوق مرا آخر نيست
هر که با غمزه خوبان سر و کاري دارد
سست مهرست که بر داغ جفا صابر نيست
هر که سرپنجه مخضوب تو بيند گويد
گر بر اين دست کسي کشته شود نادر نيست
سر موييم نظر کن که من اندر تن خويش
يک سر موي ندانم که تو را ذاکر نيست
همه دانند که سودازده دلشده را
چاره صبرست وليکن چه کند قادر نيست
گفته بودم غم دل با تو بگويم چندي
به زبان چند بگويم که دلم حاضر نيست
گر من از چشم همه خلق بيفتم سهلست
تو مپندار که مخذول تو را ناصر نيست
التفات از همه عالم به تو دارد سعدي
همتي کان به تو مصروف بود قاصر نيست
گر صبر دل از تو هست و گر نيست
هم صبر که چاره دگر نيست
اي خواجه به کوي دلستانان
زنهار مرو که ره به در نيست
دانند جهانيان که در عشق
انديشه عقل معتبر نيست
گويند به جانبي دگر رو
وز جانب او عزيزتر نيست
گرد همه بوستان بگشتيم
بر هيچ درخت از اين ثمر نيست
من درخور تو چه تحفه آرم
جانست و بهاي يک نظر نيست
داني که خبر ز عشق دارد
آن کز همه عالمش خبر نيست
سعدي چو اميد وصل باقيست
انديشه جان و بيم سر نيست
پروانه ز عشق بر خطر بود
اکنون که بسوختش خطر نيست
اي که گفتي هيچ مشکل چون فراق يار نيست
گر اميد وصل باشد همچنان دشوار نيست
خلق را بيدار بايد بود از آب چشم من
وين عجب کان وقت مي گريم که کس بيدار نيست
نوک مژگانم به سرخي بر بياض روي زرد
قصه دل مي نويسد حاجت گفتار نيست
بي دلان را عيب کردم لاجرم بي دل شدم
آن گنه را اين عقوبت همچنان بسيار نيست
اي نسيم صبح اگر باز اتفاقي افتدت
آفرين گويي بر آن حضرت که ما را بار نيست
بارها روي از پريشاني به ديوار آورم
ور غم دل با کسي گويم به از ديوار نيست
ما زبان اندرکشيديم از حديث خلق و روي
گر حديثي هست با يارست و با اغيار نيست
قادري بر هر چه مي خواهي مگر آزار من
زان که گر شمشير بر فرقم نهي آزار نيست
احتمال نيش کردن واجبست از بهر نوش
حمل کوه بيستون بر ياد شيرين بار نيست
سرو را ماني وليکن سرو را رفتار نه
ماه را ماني وليکن ماه را گفتار نيست
گر دلم در عشق تو ديوانه شد عيبش مکن
بدر بي نقصان و زر بي عيب و گل بي خار نيست
لوحش الله از قد و بالاي آن سرو سهي
زان که همتايش به زير گنبد دوار نيست
دوستان گويند سعدي خيمه بر گلزار زن
من گلي را دوست مي دارم که در گلزار نيست
جان ندارد هر که جانانيش نيست
تنگ عيشست آن که بستانيش نيست
هر که را صورت نبندد سر عشق
صورتي دارد ولي جانيش نيست
گر دلي داري به دلبندي بده
ضايع آن کشور که سلطانيش نيست
کامران آن دل که محبوبيش هست
نيکبخت آن سر که سامانيش نيست
چشم نابينا زمين و آسمان
زان نمي بيند که انسانيش نيست
عارفان درويش صاحب درد را
پادشا خوانند گر نانيش نيست
ماجراي عقل پرسيدم ز عشق
گفت معزولست و فرمانيش نيست
درد عشق از تندرستي خوشترست
گر چه بيش از صبر درمانيش نيست
هر که را با ماه رويي سرخوشست
دولتي دارد که پايانيش نيست
خانه زندانست و تنهايي ضلال
هر که چون سعدي گلستانيش نيست
هر چه خواهي کن که ما را با تو روي جنگ نيست
پنجه بر زورآوران انداختن فرهنگ نيست
در که خواهم بستن آن دل کز وصالت برکنم
چون تو در عالم نباشد ور نه عالم تنگ نيست
شاهد ما را نه هر چشمي چنان بيند که هست
صنع را آيينه اي بايد که بر وي زنگ نيست
با زماني ديگر انداز اي که پندم مي دهي
کاين زمانم گوش بر چنگست و دل در چنگ نيست
گر تو را کامي برآيد دير زود از وصل يار
بعد از آن نامت به رسوايي برآيد ننگ نيست
سست پيمانا چرا کردي خلاف عقل و راي
صلح با دشمن اگر با دوستانت جنگ نيست
گر تو را آهنگ وصل ما نباشد گو مباش
دوستان را جز به ديدار تو هيچ آهنگ نيست
ور به سنگ از صحبت خويشم براني عاقبت
خود دلت بر من ببخشايد که آخر سنگ نيست
سعديا نامت به رندي در جهان افسانه شد
از چه مي ترسي دگر بعد از سياهي رنگ نيست
خبرت هست که بي روي تو آرامم نيست
طاقت بار فراق اين همه ايامم نيست
خالي از ذکر تو عضوي چه حکايت باشد
سر مويي به غلط در همه اندامم نيست
ميل آن دانه خالم نظري بيش نبود
چون بديدم ره بيرون شدن از دامم نيست
شب بر آنم که مگر روز نخواهد بودن
بامدادت که نبينم طمع شامم نيست
چشم از آن روز که برکردم و رويت ديدم
به همين ديده سر ديدن اقوامم نيست
نازنينا مکن آن جور که کافر نکند
ور جهودي بکنم بهره در اسلامم نيست
گو همه شهر به جنگم به درآيند و خلاف
من که در خلوت خاصم خبر از عامم نيست
نه به زرق آمده ام تا به ملامت بروم
بندگي لازم اگر عزت و اکرامم نيست
به خدا و به سراپاي تو کز دوستيت
خبر از دشمن و انديشه ز دشنامم نيست
دوستت دارم اگر لطف کني ور نکني
به دو چشم تو که چشم از تو به انعامم نيست
سعديا نامتناسب حيواني باشد
هر که گويد که دلم هست و دلارامم نيست
با فراقت چند سازم برگ تنهاييم نيست
دستگاه صبر و پاياب شکيباييم نيست
ترسم از تنهايي احوالم به رسوايي کشد
ترس تنهاييست ور نه بيم رسواييم نيست
مرد گستاخي نيم تا جان در آغوشت کشم
بوسه بر پايت دهم چون دست بالاييم نيست
بر گلت آشفته ام بگذار تا در باغ وصل
زاغ بانگي مي کنم چون بلبل آواييم نيست
تا مصور گشت در چشمم خيال روي دوست
چشم خودبيني ندارم روي خودراييم نيست
درد دوري مي کشم گر چه خراب افتاده ام
بار جورت مي برم گر چه تواناييم نيست
طبع تو سير آمد از من جاي ديگر دل نهاد
من که را جويم که چون تو طبع هرجاييم نيست
سعدي آتش زبانم در غمت سوزان چو شمع
با همه آتش زباني در تو گيراييم نيست
در من اين هست که صبرم ز نکورويان نيست
زرق نفروشم و زهدي ننمايم کان نيست
اي که منظور ببيني و تأمل نکني
گر تو را قوت اين هست مرا امکان نيست
ترک خوبان خطا عين صوابست وليک
چه کند بنده که بر نفس خودش فرمان نيست
من دگر ميل به صحرا و تماشا نکنم
که گلي همچو رخ تو به همه بستان نيست
اي پري روي ملک صورت زيباسيرت
هر که با مثل تو انسش نبود انسان نيست
چشم برکرده بسي خلق که نابينااند
مثل صورت ديوار که در وي جان نيست
درد دل با تو همان به که نگويد درويش
اي برادر که تو را درد دلي پنهان نيست
آن که من در قلم قدرت او حيرانم
هيچ مخلوق ندانم که در او حيران نيست
سعديا عمر گران مايه به پايان آمد
همچنان قصه سوداي تو را پايان نيست
در من اين هست که صبرم ز نکورويان نيست
از گل و لاله گزيرست و ز گلرويان نيست
دل گم کرده در اين شهر نه من مي جويم
هيچ کس نيست که مطلوب مرا جويان نيست
آن پري زاده مه پاره که دلبند منست
کس ندانم که به جان در طلبش پويان نيست
ساربانا خبر از دوست بياور که مرا
خبر از دشمن و انديشه بدگويان نيست
مرد بايد که جفا بيند و منت دارد
نه بنالد که مرا طاقت بدخويان نيست
عيب سعدي مکن اي خواجه اگر آدميي
کآدمي نيست که ميلش به پري رويان نيست
روز وصلم قرار ديدن نيست
شب هجرانم آرميدن نيست
طاقت سر بريدنم باشد
وز حبيبم سر بريدن نيست
مطرب از دست من به جان آمد
که مرا طاقت شنيدن نيست
دست بيچاره چون به جان نرسد
چاره جز پيرهن دريدن نيست
ما خود افتادگان مسکينيم
حاجت دام گستريدن نيست
دست در خون عاشقان داري
حاجت تيغ برکشيدن نيست
با خداوندگاري افتادم
کش سر بنده پروريدن نيست
گفتم اي بوستان روحاني
ديدن ميوه چون گزيدن نيست
گفت سعدي خيال خيره مبند
سيب سيمين براي چيدن نيست
کس ندانم که در اين شهر گرفتار تو نيست
هيچ بازار چنين گرم که بازار تو نيست
سرو زيبا و به زيبايي بالاي تو نه
شهد شيرين و به شيريني گفتار تو نيست
خود که باشد که تو را بيند و عاشق نشود
مگرش هيچ نباشد که خريدار تو نيست
کس نديدست تو را يک نظر اندر همه عمر
که همه عمر دعاگوي و هوادار تو نيست
آدمي نيست مگر کالبدي بي جانست
آن که گويد که مرا ميل به ديدار تو نيست
اي که شمشير جفا بر سر ما آخته اي
صلح کرديم که ما را سر پيکار تو نيست
جور تلخست وليکن چه کنم گر نبرم
چون گريز از لب شيرين شکربار تو نيست
من سري دارم و در پاي تو خواهم بازيد
خجل از ننگ بضاعت که سزاوار تو نيست
به جمال تو که ديدار ز من بازمگير
که مرا طاقت ناديدن ديدار تو نيست
سعديا گر نتواني که کم خود گيري
سر خود گير که صاحب نظري کار تو نيست
نه خود اندر زمين نظير تو نيست
که قمر چون رخ منير تو نيست
ندهم دل به قد و قامت سرو
که چو بالاي دلپذير تو نيست
در همه شهر اي کمان ابرو
کس ندانم که صيد تير تو نيست
دل مردم دگر کسي نبرد
که دلي نيست کان اسير تو نيست
گر بگيري نظير من چه کنم
گر مرا در جهان نظير تو نيست
ظاهر آنست کان دل چو حديد
درخور صدر چون حرير تو نيست
همه عالم به عشقبازي رفت
نام سعدي که در ضمير تو نيست
دل نماندست که گوي خم چوگان تو نيست
خصم را پاي گريز از سر ميدان تو نيست
تا سر زلف پريشان تو در جمع آمد
هيچ مجموع ندانم که پريشان تو نيست
در تو حيرانم و اوصاف معاني که تو راست
و اندر آن کس که بصر دارد و حيران تو نيست
آن چه عيبست که در صورت زيباي تو هست
وان چه سحرست که در غمزه فتان تو نيست
آب حيوان نتوان گفت که در عالم هست
گر چنانست که در چاه زنخدان تو نيست
از خدا آمده اي آيت رحمت بر خلق
وان کدام آيت لطفست که در شأن تو نيست
گر تو را هست شکيب از من و امکان فراغ
به وصالت که مرا طاقت هجران تو نيست
تو کجا نالي از اين خار که در پاي منست
يا چه غم داري از اين درد که بر جان تو نيست
دردي از حسرت ديدار تو دارم که طبيب
عاجز آمد که مرا چاره درمان تو نيست
آخر اي کعبه مقصود کجا افتادي
که خود از هيچ طرف حد بيابان تو نيست
گر براني چه کند بنده که فرمان نبرد
ور بخواني عجب از غايت احسان تو نيست
سعدي از بند تو هرگز به درآيد هيهات
بلکه حيفست بر آن کس که به زندان تو نيست
چو ترک دلبر من شاهدي به شنگي نيست
چو زلف پرشکنش حلقه فرنگي نيست
دهانش ار چه نبيني مگر به وقت سخن
چو نيک درنگري چون دلم به تنگي نيست
به تيغ غمزه خون خوار لشکري بزني
بزن که با تو در او هيچ مرد جنگي نيست
قوي به چنگ من افتاده بود دامن وصل
ولي دريغ که دولت به تيزچنگي نيست
دوم به لطف ندارد عجب که چون سعدي
غلام سعد ابوبکر سعد زنگي نيست
خسرو آنست که در صحبت او شيرينيست
در بهشتست که همخوابه حورالعينيست
دولت آنست که امکان فراغت باشد
تکيه بر بالش بي دوست نه بس تمکينيست
همه عالم صنم چين به حکايت گويند
صنم ماست که در هر خم زلفش چينيست
روي اگر باز کند حلقه سيمين در گوش
همه گويند که اين ماهي و آن پروينيست
گر منش دوست ندارم همه کس دارد دوست
تا چه ويسيست که در هر طرفش رامينيست
سر مويي نظر آخر به کرم با ما کن
اي که در هر بن موييت دل مسکينيست
جز به ديدار توام ديده نمي باشد باز
گويي از مهر تو با هر که جهانم کينيست
هر که ماه ختن و سرو روانت گويد
او هنوز از قد و بالاي تو صورت بينيست
بنده خويشتنم خوان که به شاهي برسم
مگسي را که تو پرواز دهي شاهينيست
نام سعدي همه جا رفت به شاهدبازي
وين نه عيبست که در ملت ما تحسينيست
کافر و کفر و مسلمان و نماز و من و عشق
هر کسي را که تو بيني به سر خود دينيست
دوش دور از رويت اي جان جانم از غم تاب داشت
ابر چشمم بر رخ از سوداي دل سيلاب داشت
در تفکر عقل مسکين پايمال عشق شد
با پريشاني دل شوريده چشمم خواب داشت
کوس غارت زد فراقت گرد شهرستان دل
شحنه عشقت سراي عقل در طبطاب داشت
نقش نامت کرده دل محراب تسبيح وجود
تا سحر تسبيح گويان روي در محراب داشت
ديده ام مي جست و گفتندم نبيني روي دوست
خود درفشان بود چشمم کاندر او سيماب داشت
ز آسمان آغاز کارم سخت شيرين مي نمود
کي گمان بردم که شهدآلوده زهر ناب داشت
سعدي اين ره مشکل افتادست در درياي عشق
اول آخر در صبوري اندکي پاياب داشت
دوشم آن سنگ دل پريشان داشت
يار دل برده دست بر جان داشت
ديده در مي فشاند در دامن
گوييا آستين مرجان داشت
اندرونم ز شوق مي سوزد
ور نناليدمي چه درمان داشت
مي نپنداشتم که روز شود
تا بديدم سحر که پايان داشت
در باغ بهشت بگشودند
باد گويي کليد رضوان داشت
غنچه ديدم که از نسيم صبا
همچو من دست در گريبان داشت
که نه تنها منم ربوده عشق
هر گلي بلبلي غزل خوان داشت
رازم از پرده برملا افتاد
چند شايد به صبر پنهان داشت
سعديا ترک جان ببايد گفت
که به يک دل دو دوست نتوان داشت
چو ابر زلف تو پيرامن قمر مي گشت
ز ابر ديده کنارم به اشک تر مي گشت
ز شور عشق تو در کام جان خسته من
جواب تلخ تو شيرينتر از شکر مي گشت
خوي عذار تو بر خاک تيره مي افتاد
وجود مرده از آن آب جانور مي گشت
اگر مرا به زر و سيم دسترس بودي
ز سيم سينه تو کار من چو زر مي گشت
دل از دريچه فکرت به نفس ناطقه داد
نشان حالت زارم که زارتر مي گشت
ز شوق روي تو اندر سر قلم سودا
فتاد و چون من سودازده به سر مي گشت
ز خاطرم غزلي سوزناک روي نمود
که در دماغ فراغ من اين قدر مي گشت
خيال روي توام دوش در نظر مي گشت
وجود خسته ام از عشق بي خبر مي گشت
هماي شخص من از آشيان شادي دور
چو مرغ حلق بريده به خاک بر مي گشت
دل ضعيفم از آن کرد آه خون آلود
که در ميانه خونابه جگر مي گشت
چنان غريو برآورده بودم از غم عشق
که بر موافقتم زهره نوحه گر مي گشت
ز آب ديده من فرش خاک تر مي شد
ز بانگ ناله من گوش چرخ کر مي گشت
قياس کن که دلم را چه تير عشق رسيد
که پيش ناوک هجر تو جان سپر مي گشت
صبور باش و بدين روز دل بنه سعدي
که روز اولم اين روز در نظر مي گشت
دلي که ديد که پيرامن خطر مي گشت
چو شمع زار و چو پروانه در به در مي گشت
هزار گونه غم از چپ و راست دامنگير
هنوز در تک و پوي غمي دگر مي گشت
سرش مدام ز شور شراب عشق خراب
چو مست دايم از آن گرد شور و شر مي گشت
چو بي دلان همه در کار عشق مي آويخت
چو ابلهان همه از راه عقل بر مي گشت
ز بخت بي ره و آيين و پا و سر مي زيست
ز عشق بي دل و آرام و خواب و خور مي گشت
هزار بارش از اين پند بيشتر دادم
که گرد بيهده کم گرد و بيشتر مي گشت
به هر طريق که باشد نصيحتش مکنيد
که او به قول نصيحت کنان بتر مي گشت
آن را که ميسر نشود صبر و قناعت
بايد که ببندد کمر خدمت و طاعت
چون دوست گرفتي چه غم از دشمن خون خوار
گو بوق ملامت بزن و کوس شناعت
گر خود همه بيداد کند هيچ مگوييد
تعذيب دلارام به از ذل شفاعت
از هر چه تو گويي به قناعت بشکيبم
امکان شکيب از تو محالست و قناعت
گر نسخه روي تو به بازار برآرند
نقاش ببندد در دکان صناعت
جان بر کف دست آمده تا روي تو بيند
خود شرم نمي آيدش از ننگ بضاعت
درياب دمي صحبت ياري که دگربار
چون رفت نيايد به کمند آن دم و ساعت
انصاف نباشد که من خسته رنجور
پروانه او باشم و او شمع جماعت
ليکن چه توان کرد که قوت نتوان کرد
با گردش ايام به بازوي شجاعت
دل در هوست خون شد و جان در طلبت سوخت
با اين همه سعدي خجل از ننگ بضاعت
اي ديدنت آسايش و خنديدنت آفت
گوي از همه خوبان بربودي به لطافت
اي صورت ديباي خطايي به نکويي
وي قطره باران بهاري به نظافت
هر ملک وجودي که به شوخي بگرفتي
سلطان خيالت بنشاندي به خلافت
اي سرو خرامان گذري از در رحمت
وي ماه درافشان نظري از رافت
گويند برو تا برود صحبتت از دل
ترسم هوسم بيش کند بعد مسافت
اي عقل نگفتم که تو در عشق نگنجي
در دولت خاقان نتوان کرد خلافت
با قد تو زيبا نبود سرو به نسبت
با روي تو نيکو نبود مه به اضافت
آن را که دلارام دهد وعده کشتن
بايد که ز مرگش نبود هيچ مخافت
صد سفره دشمن بنهد طالب مقصود
باشد که يکي دوست بيايد به ضيافت
شمشير ظرافت بود از دست عزيزان
درويش نبايد که برنجد به ظرافت
سعدي چو گرفتار شدي تن به قضا ده
دريا در و مرجان بود و هول و مخافت
کيست آن لعبت خندان که پري وار برفت
که قرار از دل ديوانه به يک بار برفت
باد بوي گل رويش به گلستان آورد
آب گلزار بشد رونق عطار برفت
صورت يوسف ناديده صفت مي کرديم
چون بديديم زبان سخن از کار برفت
بعد از اين عيب و ملامت نکنم مستان را
که مرا در حق اين طايفه انکار برفت
در سرم بود که هرگز ندهم دل به خيال
به سرت کز سر من آن همه پندار برفت
آخر اين مور ميان بسته افتان خيزان
چه خطا داشت که سرکوفته چون مار برفت
به خرابات چه حاجت که يکي مست شود
که به ديدار تو عقل از سر هشيار برفت
به نماز آمده محراب دو ابروي تو ديد
دلش از دست ببردند و به زنار برفت
پيش تو مردن از آن به که پس از من گويند
نه به صدق آمده بود اين که به آزار برفت
تو نه مرد گل بستان اميدي سعدي
که به پهلو نتواني به سر خار برفت
عشق در دل ماند و يار از دست رفت
دوستان دستي که کار از دست رفت
اي عجب گر من رسم در کام دل
کي رسم چون روزگار از دست رفت
بخت و راي و زور و زر بودم دريغ
کاندر اين غم هر چهار از دست رفت
عشق و سودا و هوس در سر بماند
صبر و آرام و قرار از دست رفت
گر من از پاي اندرآيم گو درآي
بهتر از من صد هزار از دست رفت
بيم جان کاين بار خونم مي خورد
ور نه اين دل چند بار از دست رفت
مرکب سودا جهانيدن چه سود
چون زمام اختيار از دست رفت
سعديا با يار عشق آسان بود
عشق باز اکنون که يار از دست رفت
دلم از دست غمت دامن صحرا بگرفت
غمت از سر ننهم گر دلت از ما بگرفت
خال مشکين تو از بنده چرا در خط شد
مگر از دود دلم روي تو سودا بگرفت
دوش چون مشعله شوق تو بگرفت وجود
سايه اي در دلم انداخت که صد جا بگرفت
به دم سرد سحرگاهي من بازنشست
هر چراغي که زمين از دل صهبا بگرفت
الغياث از من دل سوخته اي سنگين دل
در تو نگرفت که خون در دل خارا بگرفت
دل شوريده ما عالم انديشه ماست
عالم از شوق تو در تاب که غوغا بگرفت
بربود انده تو صبرم و نيکو بربود
بگرفت انده تو جانم و زيبا بگرفت
دل سعدي همه ز ايام بلا پرهيزد
سر زلف تو ندانم به چه يارا بگرفت
چشمت چو تيغ غمزه خون خوار برگرفت
با عقل و هوش خلق به پيکار برگرفت
عاشق ز سوز درد تو فرياد درنهاد
مؤمن ز دست عشق تو زنار برگرفت
عشقت بناي عقل به کلي خراب کرد
جورت در اميد به يک بار برگرفت
شوري ز وصف روي تو در خانگه فتاد
صوفي طريق خانه خمار برگرفت
با هر که مشورت کنم از جور آن صنم
گويد ببايدت دل از اين کار برگرفت
دل برتوانم از سر و جان برگرفت و چشم
نتوانم از مشاهده يار برگرفت
سعدي به خفيه خون جگر خورد بارها
اين بار پرده از سر اسرار برگرفت
هر که دلارام ديد از دلش آرام رفت
چشم ندارد خلاص هر که در اين دام رفت
ياد تو مي رفت و ما عاشق و بي دل بديم
پرده برانداختي کار به اتمام رفت
ماه نتابد به روز چيست که در خانه تافت
سرو نرويد به بام کيست که بر بام رفت
مشعله اي برفروخت پرتو خورشيد عشق
خرمن خاصان بسوخت خانگه عام رفت
عارف مجموع را در پس ديوار صبر
طاقت صبرش نبود ننگ شد و نام رفت
گر به همه عمر خويش با تو برآرم دمي
حاصل عمر آن دمست باقي ايام رفت
هر که هوايي نپخت يا به فراقي نسوخت
آخر عمر از جهان چون برود خام رفت
ما قدم از سر کنيم در طلب دوستان
راه به جايي نبرد هر که به اقدام رفت
همت سعدي به عشق ميل نکردي ولي
مي چو فروشد به کام عقل به ناکام رفت
اي کسوت زيبايي بر قامت چالاکت
زيبا نتواند ديد الا نظر پاکت
گر منزلتي دارم بر خاک درت ميرم
باشد که گذر باشد يک روز بر آن خاکت
دانم که سرم روزي در پاي تو خواهد شد
هم در تو گريزندم دست من و فتراکت
اي چشم خرد حيران در منظر مطبوعت
وي دست نظر کوتاه از دامن ادراکت
گفتم که نياويزم با مار سر زلفت
بيچاره فروماندم پيش لب ضحاکت
مه روي بپوشاند خورشيد خجل ماند
گر پرتو روي افتد بر طارم افلاکت
گر جمله ببخشايي فضلست بر اصحابت
ور جمله بسوزاني حکمست بر املاکت
خون همه کس ريزي از کس نبود بيمت
جرم همه کس بخشي از کس نبود باکت
چندان که جفا خواهي مي کن که نمي گردد
غم گرد دل سعدي با ياد طربناکت
اين که تو داري قيامتست نه قامت
وين نه تبسم که معجزست و کرامت
هر که تماشاي روي چون قمرت کرد
سينه سپر کرد پيش تير ملامت
هر شب و روزي که بي تو مي رود از عمر
بر نفسي مي رود هزار ندامت
عمر نبود آن چه غافل از تو نشستم
باقي عمر ايستاده ام به غرامت
سرو خرامان چو قد معتدلت نيست
آن همه وصفش که مي کنند به قامت
چشم مسافر که بر جمال تو افتاد
عزم رحيلش بدل شود به اقامت
اهل فريقين در تو خيره بمانند
گر بروي در حسابگاه قيامت
اين همه سختي و نامرادي سعدي
چون تو پسندي سعادتست و سلامت
اي که رحمت مي نيايد بر منت
آفرين بر جان و رحمت بر تنت
قامتت گويم که دلبندست و خوب
يا سخن يا آمدن يا رفتنت
شرمش از روي تو بايد آفتاب
کاندرآيد بامداد از روزنت
حسن اندامت نمي گويم به شرح
خود حکايت مي کند پيراهنت
اي که سر تا پايت از گل خرمنست
رحمتي کن بر گداي خرمنت
ماه رويا مهرباني پيشه کن
سيرتي چون صورت مستحسنت
اي جمال کعبه رويي باز کن
تا طوافي مي کنم پيرامنت
دست گير اين پنج روزم در حيات
تا نگيرم در قيامت دامنت
عزم دارم کز دلت بيرون کنم
و اندرون جان بسازم مسکنت
درد دل با سنگ دل گفتن چه سود
باد سردي مي دمم در آهنت
گفتم از جورت بريزم خون خويش
گفت خون خويشتن در گردنت
گفتم آتش درزنم آفاق را
گفت سعدي درنگيرد با منت
آفرين خداي بر جانت
که چه شيرين لبست و دندانت
هر که را گم شدست يوسف دل
گو ببين در چه زنخدانت
فتنه در پارس بر نمي خيزد
مگر از چشم هاي فتانت
سرو اگر نيز آمدي و شدي
نرسيدي بگرد جولانت
شب تو روز ديگران باشد
کآفتابست در شبستانت
تا کي اي بوستان روحاني
گله از دست بوستانبانت
بلبلانيم يک نفس بگذار
تا بناليم در گلستانت
گر هزارم جفا و جور کني
دوست دارم هزار چندانت
آزموديم زور بازوي صبر
و آبگينست پيش سندانت
تو وفا گر کني و گر نکني
ما به آخر بريم پيمانت
مژده از من ستان به شادي وصل
گر بميرم به درد هجرانت
سعديا زنده عارفي باشي
گر برآيد در اين طلب جانت
اي جان خردمندان گوي خم چوگانت
بيرون نرود گويي کافتاد به ميدانت
روز همه سر برکرد از کوه و شب ما را
سر برنکند خورشيد الا ز گريبانت
جان در تن مشتاقان از ذوق به رقص آيد
چون باد بجنباند شاخي ز گلستانت
ديوار سرايت را نقاش نمي بايد
تو زينت ايواني نه صورت ايوانت
هر چند نمي سوزد بر من دل سنگينت
گويي دل من سنگيست در چاه زنخدانت
جان باختن آسانست اندر نظرت ليکن
اين لاشه نمي بينم شايسته قربانت
با داغ تو رنجوري به کز نظرت دوري
پيش قدمت مردن خوشتر که به هجرانت
اي باديه هجران تا عشق حرم باشد
عشاق نينديشند از خار مغيلانت
ديگر نتوانستم از فتنه حذر کردن
زان گه که درافتادم با قامت فتانت
شايد که در اين دنيا مرگش نبود هرگز
سعدي که تو جان دارد بل دوستتر از جانت
بسيار چو ذوالقرنين آفاق بگرديدست
اين تشنه که مي ميرد بر چشمه حيوانت
جان و تنم اي دوست فداي تن و جانت
مويي نفروشم به همه ملک جهانت
شيرينتر از اين لب نشيندم که سخن گفت
تو خود شکري يا عسلست آب دهانت
يک روز عنايت کن و تيري به من انداز
باشد که تفرج بکنم دست و کمانت
گر راه بگرداني و گر روي بپوشي
من مي نگرم گوشه چشم نگرانت
بر سرو نباشد رخ چون ماه منيرت
بر ماه نباشد قد چون سرو روانت
آخر چه بلايي تو که در وصف نيايي
بسيار بگفتيم و نکرديم بيانت
هر کس که ملامت کند از عشق تو ما را
معذور بدارند چو بينند عيانت
حيفست چنين روي نگارين که بپوشي
سودي به مساکين رسد آخر چه زيانت
بازآي که در ديده بماندست خيالت
بنشين که به خاطر بگرفتست نشانت
بسيار نباشد دلي از دست بدادن
از جان رمقي دارم و هم برخي جانت
دشنام کرم کردي و گفتي و شنيدم
خرم تن سعدي که برآمد به زبانت
چو نيست راه برون آمدن ز ميدانت
ضرورتست چو گوي احتمال چوگانت
به راستي که نخواهم بريدن از تو اميد
به دوستي که نخواهم شکست پيمانت
گرم هلاک پسندي ورم بقا بخشي
به هر چه حکم کني نافذست فرمانت
اگر تو عيد همايون به عهد بازآيي
بخيلم ار نکنم خويشتن به قربانت
مه دوهفته ندارد فروغ چنداني
که آفتاب که مي تابد از گريبانت
اگر نه سرو که طوبي برآمدي در باغ
خجل شدي چو بديدي قد خرامانت
نظر به روي تو صاحب دلي نيندازد
که بي دلش نکند چشم هاي فتانت
غلام همت شنگوليان و رندانم
نه زاهدان که نظر مي کنند پنهانت
بيا و گر همه بد کرده اي که نيکت باد
دعاي نيکان از چشم بد نگهبانت
به خاک پات که گر سر فدا کند سعدي
مقصرست هنوز از اداي احسانت
چه لطيفست قبا بر تن چون سرو روانت
آه اگر چون کمرم دست رسيدي به ميانت
در دلم هيچ نيايد مگر انديشه وصلت
تو نه آني که دگر کس بنشيند به مکانت
گر تو خواهي که يکي را سخن تلخ بگويي
سخن تلخ نباشد چو برآيد به دهانت
نه من انگشت نمايم به هواداري رويت
که تو انگشت نمايي و خلايق نگرانت
در انديشه ببستم قلم وهم شکستم
که تو زيباتر از آني که کنم وصف و به يانت
سرو را قامت خوبست و قمر را رخ زيبا
تو نه آني و نه ايني که هم اينست و هم آنت
اي رقيب ار نگشايي در دلبند به رويم
اين قدر بازنمايي که دعا گفت فلانت
من همه عمر بر آنم که دعاگوي تو باشم
گر تو خواهي که نباشم تن من برخي جانت
سعديا چاره ثباتست و مدارا و تحمل
من که محتاج تو باشم ببرم بار گرانت
خوش مي روي به تنها تن ها فداي جانت
مدهوش مي گذاري ياران مهربانت
آيينه اي طلب کن تا روي خود ببيني
وز حسن خود بماند انگشت در دهانت
قصد شکار داري يا اتفاق بستان
عزمي درست بايد تا مي کشد عنانت
اي گلبن خرامان با دوستان نگه کن
تا بگذرد نسيمي بر ما ز بوستانت
رخت سراي عقلم تاراج شوق کردي
اي دزد آشکارا مي بينم از نهانت
هر دم کمند زلفت صيدي دگر بگيرد
پيکان غمزه در دل ز ابروي چون کمانت
داني چرا نخفتم تو پادشاه حسني
خفتن حرام باشد بر چشم پاسبانت
ما را نمي برازد با وصلت آشنايي
مرغي لبقتر از من بايد هم آشيانت
من آب زندگاني بعد از تو مي نخواهم
بگذار تا بميرم بر خاک آستانت
من فتنه زمانم وان دوستان که داري
بي شک نگاه دارند از فتنه زمانت
سعدي چو دوست داري آزاد باش و ايمن
ور دشمني بباشد با هر که در جهانت
گر جان طلبي فداي جانت
سهلست جواب امتحانت
سوگند به جانت ار فروشم
يک موي به هر که در جهانت
با آن که تو مهر کس نداري
کس نيست که نيست مهربانت
وين سر که تو داري اي ستمکار
بس سر برود در آستانت
بس فتنه که در زمين به پا شد
از روي چو ماه آسمانت
من در تو رسم به جهد هيهات
کز باد سبق برد عنانت
بي ياد تو نيستم زماني
تا ياد کنم دگر زمانت
کوته نظران کنند و حيفست
تشبيه به سرو بوستانت
و ابرو که تو داري اي پري زاد
در صيد چه حاجت کمانت
گويي بدن ضعيف سعدي
نقشيست گرفته از ميانت
گر واسطه سخن نبودي
در وهم نيامدي دهانت
شيرينتر از اين سخن نباشد
الا دهن شکرفشانت
بيا که نوبت صلحست و دوستي و عنايت
به شرط آن که نگوييم از آن چه رفت حکايت
بر اين يکي شده بودم که گرد عشق نگردم
قضاي عشق درآمد بدوخت چشم درايت
ملامت من مسکين کسي کند که نداند
که عشق تا به چه حدست و حسن تا به چه غايت
ز حرص من چه گشايد تو ره به خويشتنم ده
که چشم سعي ضعيفست بي چراغ هدايت
مرا به دست تو خوشتر هلاک جان گرامي
هزار باره که رفتن به ديگري به حمايت
جنايتي که بکردم اگر درست بباشد
فراق روي تو چندين بسست حد جنايت
به هيچ روي نشايد خلاف راي تو کردن
کجا برم گله از دست پادشاه ولايت
به هيچ صورتي اندرنباشد اين همه معني
به هيچ سورتي اندرنباشد اين همه آيت
کمال حسن وجودت به وصف راست نيايد
مگر هم آينه گويد چنان که هست حکايت
مرا سخن به نهايت رسيد و فکر به پايان
هنوز وصف جمالت نمي رسد به نهايت
فراقنامه سعدي به هيچ گوش نيامد
که دردي از سخنانش در او نکرد سرايت
سر تسليم نهاديم به حکم و رايت
تا چه انديشه کند راي جهان آرايت
تو به هر جا که فرود آمدي و خيمه زدي
کس ديگر نتواند که بگيرد جايت
همچو مستسقي بر چشمه نوشين زلال
سير نتوان شدن از ديدن مهرافزايت
روزگاريست که سوداي تو در سر دارم
مگرم سر برود تا برود سودايت
قدر آن خاک ندارم که بر او مي گذري
که به هر وقت همي بوسه دهد بر پايت
دوستان عيب کنندم که نبودي هشيار
تا فرورفت به گل پاي جهان پيمايت
چشم در سر به چه کار آيد و جان در تن شخص
گر تأمل نکند صورت جان آسايت
ديگري نيست که مهر تو در او شايد بست
هم در آيينه توان ديد مگر همتايت
روز آنست که مردم ره صحرا گيرند
خيز تا سرو بماند خجل از بالايت
دوش در واقعه ديدم که نگارين مي گفت
سعديا گوش مکن بر سخن اعدايت
عاشق صادق ديدار من آن گه باشي
که به دنيا و به عقبي نبود پروايت
طالب آنست که از شير نگرداند روي
يا نبايد که به شمشير بگردد رايت
جان من جان من فداي تو باد
هيچت از دوستان نيايد ياد
مي روي و التفات مي نکني
سرو هرگز چنين نرفت آزاد
آفرين خداي بر پدري
که تو پرورد و مادري که تو زاد
بخت نيکت به منتهاي اميد
برساناد و چشم بد مرساد
تا چه کرد آن که نقش روي تو بست
که در فتنه بر جهان بگشاد
من بگيرم عنان شه روزي
گويم از دست خوبرويان داد
تو بدين چشم مست و پيشاني
دل ما بازپس نخواهي داد
عقل با عشق بر نمي آيد
جور مزدور مي برد استاد
آن که هرگز بر آستانه عشق
پاي ننهاده بود سر بنهاد
روي در خاک رفت و سر نه عجب
که رود هم در اين هوس بر باد
مرغ وحشي که مي رميد از قيد
با همه زيرکي به دام افتاد
همه از دست غير ناله کنند
سعدي از دست خويشتن فرياد
روي گفتم که در جهان بنهم
گردم از قيد بندگي آزاد
که نه بيرون پارس منزل هست
شام و رومست و بصره و بغداد
دست از دامنم نمي دارد
خاک شيراز و آب رکن آباد
زان گه که بر آن صورت خوبم نظر افتاد
از صورت بي طاقتيم پرده برافتاد
گفتيم که عقل از همه کاري به درآيد
بيچاره فروماند چو عشقش به سر افتاد
شمشير کشيدست نظر بر سر مردم
چون پاي بدارم که ز دستم سپر افتاد
در سوخته پنهان نتوان داشتن آتش
ما هيچ نگفتيم و حکايت به درافتاد
با هر که خبر گفتم از اوصاف جميلش
مشتاق چنان شد که چو من بي خبر افتاد
هان تا لب شيرين نستاند دلت از دست
کان کز غم او کوه گرفت از کمر افتاد
صاحب نظران اين نفس گرم چو آتش
دانند که در خرمن من بيشتر افتاد
نيکم نظر افتاد بر آن منظر مطبوع
کاول نظرم هر چه وجود از نظر افتاد
سعدي نه حريف غم او بود وليکن
با رستم دستان بزند هر که درافتاد
فرهاد را چو بر رخ شيرين نظر فتاد
دودش به سر درآمد و از پاي درفتاد
مجنون ز جام طلعت ليلي چو مست شد
فارغ ز مادر و پدر و سيم و زر فتاد
رامين چو اختيار غم عشق ويس کرد
يک بارگي جدا ز کلاه و کمر فتاد
وامق چو کارش از غم عذرا به جان رسيد
کارش مدام با غم و آه سحر فتاد
زين گونه صد هزار کس از پير و از جوان
مست از شراب عشق چو من بي خبر فتاد
بسيار کس شدند اسير کمند عشق
تنها نه از براي من اين شور و شر فتاد
روزي به دلبري نظري کرد چشم من
زان يک نظر مرا دو جهان از نظر فتاد
عشق آمد آن چنان به دلم درزد آتشي
کز وي هزار سوز مرا در جگر فتاد
بر من مگير اگر شدم آشفته دل ز عشق
مانند اين بسي ز قضا و قدر فتاد
سعدي ز خلق چند نهان راز دل کني
چون ماجراي عشق تو يک يک به درفتاد
پيش رويت قمر نمي تابد
خور ز حکم تو سر نمي تابد
آتش اندر درون شب بنشست
که تنورم مگر نمي تابد
بار عشقت کجا کشد دل من
که قضا و قدر نمي تابد
ناوک غمزه بر دل سعدي
مزن اي جان چو بر نمي تابد
مويت رها مکن که چنين بر هم اوفتد
کآشوب حسن روي تو در عالم اوفتد
گر در خيال خلق پري وار بگذري
فرياد در نهاد بني آدم اوفتد
افتاده تو شد دلم اي دوست دست گير
در پاي مفکنش که چنين دل کم اوفتد
در رويت آن که تيغ نظر مي کشد به جهل
مانند من به تير بلا محکم اوفتد
مشکن دلم که حقه راز نهان توست
ترسم که راز در کف نامحرم اوفتد
وقتست اگر بيايي و لب بر لبم نهي
چندم به جست و جوي تو دم بر دم اوفتد
سعدي صبور باش بر اين ريش دردناک
باشد که اتفاق يکي مرهم اوفتد
نه آن شبست که کس در ميان ما گنجد
به خاک پايت اگر ذره در هوا گنجد
کلاه ناز و تکبر بنه کمر بگشاي
که چون تو سرو نديدم که در قبا گنجد
ز من حکايت هجران مپرس در شب وصل
عتاب کيست که در خلوت رضا گنجد
مرا شکر منه و گل مريز در مجلس
ميان خسرو و شيرين شکر کجا گنجد
چو شور عشق درآمد قرار عقل نماند
درون مملکتي چون دو پادشا گنجد
نماند در سر سعدي ز بانگ رود و سرود
مجال آن که دگر پند پارسا گنجد
حديث عشق به طومار در نمي گنجد
بيان دوست به گفتار در نمي گنجد
سماع انس که ديوانگان از آن مستند
به سمع مردم هشيار در نمي گنجد
ميسرت نشود عاشقي و مستوري
ورع به خانه خمار در نمي گنجد
چنان فراخ نشستست يار در دل تنگ
که بيش زحمت اغيار در نمي گنجد
تو را چنان که تويي من صفت ندانم کرد
که عرض جامه به بازار در نمي گنجد
دگر به صورت هيچ آفريده دل ندهم
که با تو صورت ديوار در نمي گنجد
خبر که مي دهد امشب رقيب مسکين را
که سگ به زاويه غار در نمي گنجد
چو گل به بار بود همنشين خار بود
چو در کنار بود خار در نمي گنجد
چنان ارادت و شوقست در ميان دو دوست
که سعي دشمن خون خوار در نمي گنجد
به چشم دل نظرت مي کنم که ديده سر
ز برق شعله ديدار در نمي گنجد
ز دوستان که تو را هست جاي سعدي نيست
گدا ميان خريدار در نمي گنجد
کس اين کند که ز يار و ديار برگردد
کند هرآينه چون روزگار برگردد
تنکدلي که نيارد کشيد زحمت گل
ملامتش نکنند ار ز خار برگردد
به جنگ خصم کسي کز حيل فروماند
ضرورتست که بيچاره وار برگردد
به آب تيغ اجل تشنست مرغ دلم
که نيم کشته به خون چند بار برگردد
به زير سنگ حوادث کسي چه چاره کند
جز اين قدر که به پهلو چو مار برگردد
دلم نماند پس اين خون چيست هر ساعت
که در دو ديده ياقوت بار برگردد
گر از ديار به وحشت ملول شد سعدي
گمان مبر که به معني ز يار برگردد
طرفه مي دارند ياران صبر من بر داغ و درد
داغ و دردي کز تو باشد خوشترست از باغ ورد
دوستانت را که داغ مهرباني دل بسوخت
گر به دوزخ بگذراني آتشي بينند سرد
حاکمي گر عدل خواهي کرد با ما يا ستم
بنده ايم ار صلح خواهي جست با ما يا نبرد
عقل را با عشق خوبان طاقت سرپنجه نيست
با قضاي آسماني برنتابد جهد مرد
عافيت مي بايدت چشم از نکورويان بدوز
عشق مي ورزي بساط نيک نامي درنورد
زهره مردان نداري چون زنان در خانه باش
ور به ميدان مي روي از تيرباران برمگرد
حمل رعنايي مکن بر گريه صاحب سماع
اهل دل داند که تا زخمي نخورد آهي نکرد
هيچ کس را بر من از ياران مجلس دل نسوخت
شمع مي بينم که اشکش مي رود بر روي زرد
با شکايت ها که دارم از زمستان فراق
گر بهاري باز باشد ليس بعد الورد برد
هر که را دردي چو سعدي مي گدازد گو منال
چون دلارامش طبيبي مي کند داروست درد
هر که مي با تو خورد عربده کرد
هر که روي تو ديد عشق آورد
زهر اگر در مذاق من ريزي
با تو همچون شکر بشايد خورد
آفرين خداي بر پدري
که تو فرزند نازنين پرورد
لايق خدمت تو نيست بساط
روي بايد در اين قدم گسترد
خواستم گفت خاک پاي توام
عقلم اندر زمان نصيحت کرد
گفت در راه دوست خاک مباش
نه که بر دامنش نشيند گرد
دشمنان در مخالفت گرمند
و آتش ما بدين نگردد سرد
مرد عشق ار ز پيش تير بلا
روي درهم کشد مخوانش مرد
هر که را برگ بي مرادي نيست
گو برو گرد کوي عشق مگرد
سعديا صاف وصل اگر ندهند
ما و دردي کشان مجلس درد
ديدار يار غايب داني چه ذوق دارد
ابري که در بيابان بر تشنه اي ببارد
اي بوي آشنايي دانستم از کجايي
پيغام وصل جانان پيوند روح دارد
سوداي عشق پختن عقلم نمي پسندد
فرمان عقل بردن عشقم نمي گذارد
باشد که خود به رحمت ياد آورند ما را
ور نه کدام قاصد پيغام ما گذارد
هم عارفان عاشق دانند حال مسکين
گر عارفي بنالد يا عاشقي بزارد
زهرم چو نوشدارو از دست يار شيرين
بر دل خوشست نوشم بي او نمي گوارد
پايي که برنيارد روزي به سنگ عشقي
گوييم جان ندارد يا دل نمي سپارد
مشغول عشق جانان گر عاشقيست صادق
در روز تيرباران بايد که سر نخارد
بي حاصلست يارا اوقات زندگاني
الا دمي که ياري با همدمي برآرد
داني چرا نشيند سعدي به کنج خلوت
کز دست خوبرويان بيرون شدن نيارد
که مي رود به شفاعت که دوست بازآرد
که عيش خلوت بي او کدورتي دارد
که را مجال سخن گفتنست به حضرت او
مگر نسيم صبا کاين پيام بگذارد
ستيزه بردن با دوستان همين مثلست
که تشنه چشمه حيوان به گل بينبارد
مرا که گفت دل از يار مهربان بردار
به اعتماد صبوري که شوق نگذارد
که گفت هر چه ببيني ز خاطرت برود
مرا تمام يقين شد که سهو پندارد
حرام باد بر آن کس نشست با معشوق
که از سر همه برخاستن نمي يارد
درست نايد از آن مدعي حقيقت عشق
که در مواجهه تيغش زنند و سر خارد
به کام دشمنم اي دوست اين چنين مگذار
کس اين کند که دل دوستان بيازارد
بيا که در قدمت اوفتم و گر بکشي
نميرد آن که به دست تو روح بسپارد
حکايت شب هجران که بازداند گفت
مگر کسي که چو سعدي ستاره بشمارد
هر که چيزي دوست دارد جان و دل بر وي گمارد
هر که محرابش تو باشي سر ز خلوت برنيارد
روزي اندر خاکت افتم ور به بادم مي رود سر
کان که در پاي تو ميرد جان به شيريني سپارد
من نه آن صورت پرستم کز تمناي تو مستم
هوش من داني که بردست آن که صورت مي نگارد
عمر گويندم که ضايع مي کني با خوبرويان
وان که منظوري ندارد عمر ضايع مي گذارد
هر که مي ورزد درختي در سرابستان معني
بيخش اندر دل نشاند تخمش اندر جان بکارد
عشق و مستوري نباشد پاي گو در دامن آور
کز گريبان ملامت سر برآوردن نيارد
گر من از عهدت بگردم ناجوانمردم نه مردم
عاشق صادق نباشد کز ملامت سر بخارد
باغ مي خواهم که روزي سرو بالايت ببيند
تا گلت در پا بريزد و ارغوان بر سر ببارد
آن چه رفتارست و قامت وان چه گفتار و قيامت
چند خواهي گفت سعدي طيبات آخر ندارد
گر از جفاي تو روزي دلم بيازارد
کمند شوق کشانم به صلح بازآرد
ز درد عشق تو دوشم اميد صبح نبود
اسير عشق چه تاب شب دراز آرد
دلي عجب نبود گر بسوخت کآتش تيز
چه جاي موم که پولاد در گداز آرد
تويي که گر بخرامد درخت قامت تو
ز رشک سرو روان را به اهتزاز آرد
دگر به روي خود از خلق در بخواهم بست
مگر کسي ز توام مژده اي فرازآرد
اگر قبول کني سر نهيم بر قدمت
چو بت پرست که در پيش بت نماز آرد
يکي به سمع رضا گوش دل به سعدي دار
که سوز عشق سخن هاي دلنواز آرد
کس اين کند که دل از يار خويش بردارد
مگر کسي که دل از سنگ سختتر دارد
که گفت من خبري دارم از حقيقت عشق
دروغ گفت گر از خويشتن خبر دارد
اگر نظر به دو عالم کند حرامش باد
که از صفاي درون با يکي نظر دارد
هلاک ما به بيابان عشق خواهد بود
کجاست مرد که با ما سر سفر دارد
گر از مقابله شير آيد از عقب شمشير
نه عاشقست که انديشه از خطر دارد
و گر بهشت مصور کنند عارف را
به غير دوست نشايد که ديده بردارد
از آن متاع که در پاي دوستان ريزند
مرا سريست ندانم که او چه سر دارد
دريغ پاي که بر خاک مي نهد معشوق
چرا نه بر سر و بر چشم ما گذر دارد
عوام عيب کنندم که عاشقي همه عمر
کدام عيب که سعدي خود اين هنر دارد
نظر به روي تو انداختن حرامش باد
که جز تو در همه عالم کسي دگر دارد
تو را ز حال پريشان ما چه غم دارد
اگر چراغ بميرد صبا چه غم دارد
تو را که هر چه مرادست مي رود از پيش
ز بي مرادي امثال ما چه غم دارد
تو پادشاهي گر چشم پاسبانان همه شب
به خواب درنرود پادشا چه غم دارد
خطاست اين که دل دوستان بيازاري
وليک قاتل عمد از خطا چه غم دارد
امير خوبان آخر گداي خيل توايم
جواب ده که امير از گدا چه غم دارد
بکي العذول علي ماجري لا جفاني
رفيق غافل از اين ماجرا چه غم دارد
هزار دشمن اگر در قفاست عارف را
چو روي خوب تو ديد از قفا چه غم دارد
قضا به تلخي و شيريني اي پسر رفتست
تو گر ترش بنشيني قضا چه غم دارد
بلاي عشق عظيمست لاابالي را
چو دل به مرگ نهاد از بلا چه غم دارد
جفا و هر چه تواني بکن که سعدي را
که ترک خويش گرفت از جفا چه غم دارد
غلام آن سبک روحم که با من سر گران دارد
جوابش تلخ و پنداري شکر زير زبان دارد
مرا گر دوستي با او به دوزخ مي برد شايد
به نقد اندر بهشتست آن که ياري مهربان دارد
کسي را کاختياري هست و محبوبي و مشروبي
مراد از بخت و حظ از عمر و مقصود از جهان دارد
برون از خوردن و خفتن حياتي هست مردم را
به جانان زندگاني کن بهايم نيز جان دارد
محبت با کسي دارم کز او باخود نمي آيم
چو بلبل کز نشاط گل فراغ از آشيان دارد
نه مردي گر به شمشير از جفاي دوست برگردي
دهل را کاندرون بادست ز انگشتي فغان دارد
به تشويش قيامت در که يار از يار بگريزد
محب از خاک برخيزد محبت همچنان دارد
خوش آمد باد نوروزي به صبح از باغ پيروزي
به بوي دوستان ماند نه بوي بوستان دارد
يکي سر بر کنار يار و خواب صبح مستولي
چه غم دارد ز مسکيني که سر بر آستان دارد
چو سعدي عشق تنها باز و راحت بين و آسايش
به تنها ملک مي راند که منظوري نهان دارد
مگر نسيم سحر بوي يار من دارد
که راحت دل اميدوار من دارد
به پاي سرو درافتاده اند لاله و گل
مگر شمايل قد نگار من دارد
نشان راه سلامت ز من مپرس که عشق
زمام خاطر بي اختيار من دارد
گلا و تازه بهارا تويي که عارض تو
طراوت گل و بوي بهار من دارد
دگر سر من و بالين عافيت هيهات
بدين هوس که سر خاکسار من دارد
به هرزه در سر او روزگار کردم و او
فراغت از من و از روزگار من دارد
مگر به درد دلي بازمانده ام يا رب
کدام دامن همت غبار من دارد
به زير بار تو سعدي چو خر به گل درماند
دلت نسوزد که بيچاره بار من دارد
هر آن ناظر که منظوري ندارد
چراغ دولتش نوري ندارد
چه کار اندر بهشت آن مدعي را
که ميل امروز با حوري ندارد
چه ذوق از ذکر پيدا آيد آن را
که پنهان شوق مذکوري ندارد
ميان عارفان صاحب نظر نيست
که خاطر پيش منظوري ندارد
اگر سيمرغي اندر دام زلفي
بماند تاب عصفوري ندارد
طبيب ما يکي نامهربانست
که گويي هيچ رنجوري ندارد
وليکن چون عسل بشناخت سعدي
فغان از دست زنبوري ندارد
آن که بر نسترن از غاليه خالي دارد
الحق آراسته خلقي و جمالي دارد
درد دل پيش که گويم که بجز باد صبا
کس ندانم که در آن کوي مجالي دارد
دل چنين سخت نباشد که يکي بر سر راه
تشنه مي ميرد و شخص آب زلالي دارد
زندگاني نتوان گفت و حياتي که مراست
زنده آنست که با دوست وصالي دارد
من به ديدار تو مشتاقم و از غير ملول
گر تو را از من و از غير ملالي دارد
مرغ بر بام تو ره دارد و من بر سر کوي
حبذا مرغ که آخر پر و بالي دارد
غم دل با تو نگويم که نداري غم دل
با کسي حال توان گفت که حالي دارد
طالب وصل تو چون مفلس و انديشه گنج
حاصل آنست که سوداي محالي دارد
عاقبت سر به بيابان بنهد چون سعدي
هر که در سر هوس چون تو غزالي دارد
آن شکرخنده که پرنوش دهاني دارد
نه دل من که دل خلق جهاني دارد
به تماشاي درخت چمنش حاجت نيست
هر که در خانه چنو سرو رواني دارد
کافران از بت بي جان چه تمتع دارند
باري آن بت بپرستند که جاني دارد
ابرويش خم به کمان ماند و قد راست به تير
کس نديدم که چنين تير و کماني دارد
علت آنست که وقتي سخني مي گويد
ور نه معلوم نبودي که دهاني دارد
حجت آنست که وقتي کمري مي بندد
ور نه مفهوم نگشتي که مياني دارد
اي که گفتي مرو اندر پي خون خواره خويش
با کسي گوي که در دست عناني دارد
عشق داغيست که تا مرگ نيايد نرود
هر که بر چهره از اين داغ نشاني دارد
سعديا کشتي از اين موج به در نتوان برد
که نه بحريست محبت که کراني دارد
بازت ندانم از سر پيمان ما که برد
باز از نگين عهد تو نقش وفا که برد
چندين وفا که کرد چو من در هواي تو
وان گه ز دست هجر تو چندين جفا که برد
بگريست چشم ابر بر احوال زار من
جز آه من به گوش وي اين ماجرا که برد
گفتم لب تو را که دل من تو برده اي
گفتا کدام دل چه نشان کي کجا که برد
سودا مپز که آتش غم در دل تو نيست
ما را غم تو برد به سودا تو را که برد
توفيق عشق روي تو گنجيست تا که يافت
باز اتفاق وصل تو گوييست تا که برد
جز چشم تو که فتنه قتال عالمست
صد شيخ و زاهد از سر راه خدا که برد
سعدي نه مرد بازي شطرنج عشق توست
دستي به کام دل ز سپهر دغا که برد
آن کيست کاندر رفتنش صبر از دل ما مي برد
ترک از خراسان آمدست از پارس يغما مي برد
شيراز مشکين مي کند چون ناف آهوي ختن
گر باد نوروز از سرش بويي به صحرا مي برد
من پاس دارم تا به روز امشب به جاي پاسبان
کان چشم خواب آلوده خواب از ديده ما مي برد
برتاس در بر مي کنم يک لحظه بي اندام او
چون خارپشتم گوييا سوزن در اعضا مي برد
بسيار مي گفتم که دل با کس نپيوندم ولي
ديدار خوبان اختيار از دست دانا مي برد
دل برد و تن درداده ام ور مي کشد استاده ام
کآخر نداند بيش از اين يا مي کشد يا مي برد
چون حلقه در گوشم کند هر روز لطفش وعده اي
ديگر چو شب نزديک شد چون زلف در پا مي برد
حاجت به ترکي نيستش تا در کمند آرد دلي
من خود به رغبت در کمند افتاده ام تا مي برد
هر کو نصيحت مي کند در روزگار حسن او
ديوانگان عشق را ديگر به سودا مي برد
وصفش نداند کرد کس درياي شيرينست و بس
سعدي که شوخي مي کند گوهر به دريا مي برد
هر گه که بر من آن بت عيار بگذرد
صد کاروان عالم اسرار بگذرد
مست شراب و خواب و جواني و شاهدي
هر لحظه پيش مردم هشيار بگذرد
هر گه که بگذرد بکشد دوستان خويش
وين دوست منتظر که دگربار بگذرد
گفتم به گوشه اي بنشينم چو عاقلان
ديوانه ام کند چو پري وار بگذرد
گفتم دري ز خلق ببندم به روي خويش
درديست در دلم که ز ديوار بگذرد
بازار حسن جمله خوبان شکسته اي
ره نيست کز تو هيچ خريدار بگذرد
غايب مشو که عمر گران مايه ضايعست
الا دمي که در نظر يار بگذرد
آسايشست رنج کشيدن به بوي آنک
روزي طبيب بر سر بيمار بگذرد
ترسم که مست و عاشق و بي دل شود چو ما
گر محتسب به خانه خمار بگذرد
سعدي به خويشتن نتوان رفت سوي دوست
کان جا طريق نيست که اغيار بگذرد
کيست آن فتنه که با تير و کمان مي گذرد
وان چه تيرست که در جوشن جان مي گذرد
آن نه شخصي که جهانيست پر از لطف و کمال
عمر ضايع مکن اي دل که جهان مي گذرد
آشکارا نپسندد دگر آن روي چو ماه
گر بداند که چه بر خلق نهان مي گذرد
آخر اي نادره دور زمان از سر لطف
بر ما آي زماني که زمان مي گذرد
صورت روي تو اي ماه دلاراي چنانک
صورت حال من از شرح و بيان مي گذرد
تا دگر باد صبايي به چمن بازآيد
عمر مي بينم و چون برق يمان مي گذرد
آتشي در دل سعدي به محبت زده اي
دود آنست که وقتي به زبان مي گذرد
کيست آن ماه منور که چنين مي گذرد
تشنه جان مي دهد و ماه معين مي گذرد
سرو اگر نيز تحول کند از جاي به جاي
نتوان گفت که زيباتر از اين مي گذرد
حور عين مي گذرد در نظر سوختگان
يا مه چارده يا لعبت چين مي گذرد
کام از او کس نگرفتست مگر باد بهار
که بر آن زلف و بناگوش و جبين مي گذرد
مردم زير زمين رفتن او پندارند
کآفتابست که بر اوج برين مي گذرد
پاي گو بر سر عاشق نه و بر ديده دوست
حيف باشد که چنين کس به زمين مي گذرد
هر که در شهر دلي دارد و ديني دارد
گو حذر کن که هلاک دل و دين مي گذرد
از خيال آمدن و رفتنش اندر دل و چشم
با گمان افتم و گر خود به يقين مي گذرد
گر کند روي به ما يا نکند حکم او راست
پادشاهيست که بر ملک يمين مي گذرد
سعديا گوشه نشيني کن و شاهدبازي
شاهد آنست که بر گوشه نشين مي گذرد
انصاف نبود آن رخ دلبند نهان کرد
زيرا که نه روييست کز او صبر توان کرد
امروز يقين شد که تو محبوب خدايي
کز عالم جان اين همه دل با تو روان کرد
مشتاق تو را کي بود آرام و صبوري
هرگز نشنيدم که کسي صبر ز جان کرد
تا کوه گرفتم ز فراقت مژه اي آب
چندان بچکانيد که بر سنگ نشان کرد
زنهار که از دمدمه کوس رحيلت
چون رايت منصور چه دل ها خفقان کرد
باران به بساط اول اين سال بباريد
ابر اين همه تأخير که کرد از پي آن کرد
تا در نظرت باد صبا عذر بخواهد
هر جور که بر طرف چمن باد خزان کرد
گل مژده بازآمدنت در چمن انداخت
سلطان صبا پرزر مصريش دهان کرد
از دامن که تا به در شهر بساطي
از سبزه بگسترد و بر او لاله فشان کرد
شايد که زمين حله بپوشد که چو سعدي
پيرانه سرش دولت روي تو جوان کرد
باد آمد و بوي عنبر آورد
بادام شکوفه بر سر آورد
شاخ گل از اضطراب بلبل
با آن همه خار سر درآورد
تا پاي مبارکش ببوسم
قاصد که پيام دلبر آورد
ما نامه بدو سپرده بوديم
او نافه مشک اذفر آورد
هرگز نشنيده ام که بادي
بوي گلي از تو خوشتر آورد
کس مثل تو خوبروي فرزند
نشنيد که هيچ مادر آورد
بيچاره کسي که در فراقت
روزي به نماز ديگر آورد
سعدي دل روشنت صدف وار
هر قطره که خورد گوهر آورد
شيريني دختران طبعت
شور از متميزان برآورد
شايد که کند به زنده در گور
در عهد تو هر که دختر آورد
زنده شود هر که پيش دوست بميرد
مرده دلست آن که هيچ دوست نگيرد
هر که ز ذوقش درون سينه صفاييست
شمع دلش را ز شاهدي نگزيرد
طالب عشقي دلي چو موم به دست آر
سنگ سيه صورت نگين نپذيرد
صورت سنگين دلي کشنده سعديست
هر که بدين صورتش کشند نميرد
کدام چاره سگالم که با تو درگيرد
کجا روم که دل من دل از تو برگيرد
ز چشم خلق فتادم هنوز و ممکن نيست
که چشم شوخ من از عاشقي حذر گيرد
دل ضعيف مرا نيست زور بازوي آن
که پيش تير غمت صابري سپر گيرد
چو تلخ عيشي من بشنوي به خنده درآي
که گر به خنده درآيي جهان شکر گيرد
به خسته برگذري صحتش فرازآيد
به مرده درنگري زندگي ز سر گيرد
ز سوزناکي گفتار من قلم بگريست
که در ني آتش سوزنده زودتر گيرد
دو چشم مست تو شهري به غمزه اي ببرند
کرشمه تو جهاني به يک نظر گيرد
گر از جفاي تو در کنج خانه بنشينم
خيالت از در و بامم به عنف درگيرد
مکن که روز جمالت سر آيد ار سعدي
شبي به دست دعا دامن سحر گيرد
دلم دل از هوس يار بر نمي گيرد
طريق مردم هشيار بر نمي گيرد
بلاي عشق خدايا ز جان ما برگير
که جان من دل از اين کار بر نمي گيرد
همي گدازم و مي سازم و شکيباييست
که پرده از سر اسرار بر نمي گيرد
وجود خسته من زير بار جور فلک
جفاي يار به سربار بر نمي گيرد
رواست گر نکند يار دعوي ياري
چو بار غم ز دل يار بر نمي گيرد
چه باشد ار به وفا دست گيردم يک بار
گرم ز دست به يک بار بر نمي گيرد
بسوخت سعدي در دوزخ فراق و هنوز
طمع از وعده ديدار بر نمي گيرد
کسي به عيب من از خويشتن نپردازد
که هر که مي نگرم با تو عشق مي بازد
فرشته اي تو بدين روشني نه آدميي
نه آدميست که بر تو نظر نيندازد
نه آدمي که اگر آهنين بود شخصي
در آفتاب جمالت چو موم بگدازد
چنين پسر که تويي راحت روان پدر
سزد که مادر گيتي به روي او نازد
کمان چفته ابرو کشيده تا بن گوش
چو لشکري که به دنبال صيد مي تازد
کدام گل که به روي تو ماند اندر باغ
کدام سرو که با قامتت سر افرازد
درخت ميوه مقصود از آن بلندترست
که دست قدرت کوتاه ما بر او يازد
مسلمش نبود عشق يار آتشروي
مگر کسي که چو پروانه سوزد و سازد
مده به دست فراقم پس از وصال چو چنگ
که مطربش بزند بعد از آن که بنوازد
خلاف عهد تو هرگز نيايد از سعدي
دلي که از تو بپرداخت با که پردازد
بگذشت و باز آتش در خرمن سکون زد
درياي آتشينم در ديده موج خون زد
خود کرده بود غارت عشقش حوالي دل
بازم به يک شبيخون بر ملک اندرون زد
ديدار دلفروزش در پايم ارغوان ريخت
گفتار جان فزايش در گوشم ارغنون زد
ديوانگان خود را مي بست در سلاسل
هر جا که عاقلي بود اين جا دم از جنون زد
يا رب دلي که در وي پرواي خود نگنجد
دست محبت آن جا خرگاه عشق چون زد
غلغل فکند روحم در گلشن ملايک
هر گه که سنگ آهي بر طاق آبگون زد
سعدي ز خود برون شو گر مرد راه عشقي
کان کس رسيد در وي کز خود قدم برون زد
هشيار کسي بايد کز عشق بپرهيزد
وين طبع که من دارم با عقل نياميزد
آن کس که دلي دارد آراسته معني
گر هر دو جهان باشد در پاي يکي ريزد
گر سيل عقاب آيد شوريده نينديشد
ور تير بلا بارد ديوانه نپرهيزد
آخر نه منم تنها در باديه سودا
عشق لب شيرينت بس شور برانگيزد
بي بخت چه فن سازم تا برخورم از وصلت
بي مايه زبون باشد هر چند که بستيزد
فضلست اگرم خواني عدلست اگرم راني
قدر تو نداند آن کز زجر تو بگريزد
تا دل به تو پيوستم راه همه دربستم
جايي که تو بنشيني بس فتنه که برخيزد
سعدي نظر از رويت کوته نکند هرگز
ور روي بگرداني در دامنت آويزد
به حديث درنيايي که لبت شکر نريزد
نچمي که شاخ طوبي به ستيزه برنريزد
هوس تو هيچ طبعي نپزد که سر نبازد
ز پي تو هيچ مرغي نپرد که پر نريزد
دلم از غمت زماني نتواند ار ننالد
مژه يک دم آب حسرت نشکيبد ار نريزد
که نه من ز دست خوبان نبرم به عاقبت جان
تو مرا بکش که خونم ز تو خوبتر نريزد
دررست لفظ سعدي ز فراز بحر معني
چه کند به دامني در که به دوست برنريزد
آه اگر دست دل من به تمنا نرسد
يا دل از چنبر عشق تو به من وانرسد
غم هجران به سويتتر از اين قسمت کن
کاين همه درد به جان من تنها نرسد
سروبالاي منا گر به چمن برگذري
سرو بالاي تو را سرو به بالا نرسد
چون تويي را چو مني در نظر آيد هيهات
که قيامت رسد اين رشته به هم يا نرسد
ز آسمان بگذرم ار بر منت افتد نظري
ذره تا مهر نبيند به ثريا نرسد
بر سر خوان لبت دست چو من درويشي
به گدايي رسد آخر چو به يغما نرسد
ابر چشمانم اگر قطره چنين خواهد ريخت
بوالعجب دارم اگر سيل به دريا نرسد
هجر بپسندم اگر وصل ميسر نشود
خار بردارم اگر دست به خرما نرسد
سعديا کنگره وصل بلندست و هر آنک
پاي بر سر ننهد دست وي آن جا نرسد
از اين تعلق بيهوده تا به من چه رسد
وزان که خون دلم ريخت تا به تن چه رسد
به گرد پاي سمندش نمي رسد مشتاق
که دستبوس کند تا بدان دهن چه رسد
همه خطاي منست اين که مي رود بر من
ز دست خويشتنم تا به خويشتن چه رسد
بيا که گر به گريبان جان رسد دستم
ز شوق پاره کنم تا به پيرهن چه رسد
که ديد رنگ بهاري به رنگ رخسارت
که آب گل ببرد تا به ياسمن چه رسد
رقيب کيست که در ماجراي خلوت ما
فرشته ره نبرد تا به اهرمن چه رسد
ز هر نبات که حسني و منظري دارد
به سرو قامت آن نازنين بدن چه رسد
چو خسرو از لب شيرين نمي برد مقصود
قياس کن که به فرهاد کوهکن چه رسد
زکات لعل لبت را بسي طلبکارند
ميان اين همه خواهندگان به من چه رسد
رسيد ناله سعدي به هر که در آفاق
و گر عبير نسوزد به انجمن چه رسد
کي برست اين گل خندان و چنين زيبا شد
آخر اين غوره نوخاسته چون حلوا شد
ديگر اين مرغ کي از بيضه برآمد که چنين
بلبل خوش سخن و طوطي شکرخا شد
که درآموختش اين لطف و بلاغت کان روز
مردم از عقل به دربرد که او دانا شد
شاخکي تازه برآورد صبا بر لب جوي
چشم بر هم نزدي سرو سهي بالا شد
عالم طفلي و جهل حيواني بگذاشت
آدمي طبع و ملک خوي و پري سيما شد
عقل را گفتم از اين پس به سلامت بنشين
گفت خاموش که اين فتنه دگر پيدا شد
پر نشد چون صدف از لولو لالا دهني
که نه از حسرت او ديده ما دريا شد
سعديا غنچه سيراب نگنجد در پوست
وقت خوش ديد و بخنديد و گلي رعنا شد
گر آن مراد شبي در کنار ما باشد
زهي سعادت و دولت که يار ما باشد
اگر هزار غمست از جهانيان بر دل
همين بسست که او غمگسار ما باشد
به کنج غاري عزلت گزينم از همه خلق
گر آن لطيف جهان يار غار ما باشد
از آن طرف نپذيرد کمال او نقصان
وزين جهت شرف روزگار ما باشد
جفاي پرده درانم تفاوتي نکند
اگر عنايت او پرده دار ما باشد
مراد خاطر ما مشکلست و مشکل نيست
اگر مراد خداوندگار ما باشد
به اختيار قضاي زمان ببايد ساخت
که دايم آن نبود کاختيار ما باشد
و گر به دست نگارين دوست کشته شويم
ميان عالميان افتخار ما باشد
به هيچ کار نيايم گرم تو نپسندي
و گر قبول کني کار کار ما باشد
نگارخانه چيني که وصف مي گويند
نه ممکنست که مثل نگار ما باشد
چنين غزال که وصفش همي رود سعدي
گمان مبر که به تنها شکار ما باشد
شورش بلبلان سحر باشد
خفته از صبح بي خبر باشد
تيرباران عشق خوبان را
دل شوريدگان سپر باشد
عاشقان کشتگان معشوقند
هر که زندست در خطر باشد
همه عالم جمال طلعت اوست
تا که را چشم اين نظر باشد
کس ندانم که دل بدو ندهد
مگر آن کس که بي بصر باشد
آدمي را که خارکي در پاي
نرود طرفه جانور باشد
گو ترش روي باش و تلخ سخن
زهر شيرين لبان شکر باشد
عاقلان از بلا بپرهيزند
مذهب عاشقان دگر باشد
پاي رفتن نماند سعدي را
مرغ عاشق بريده پر باشد
شب عاشقان بي دل چه شبي دراز باشد
تو بيا کز اول شب در صبح باز باشد
عجبست اگر توانم که سفر کنم ز دستت
به کجا رود کبوتر که اسير باز باشد
ز محبتت نخواهم که نظر کنم به رويت
که محب صادق آنست که پاکباز باشد
به کرشمه عنايت نگهي به سوي ما کن
که دعاي دردمندان ز سر نياز باشد
سخني که نيست طاقت که ز خويشتن بپوشم
به کدام دوست گويم که محل راز باشد
چه نماز باشد آن را که تو در خيال باشي
تو صنم نمي گذاري که مرا نماز باشد
نه چنين حساب کردم چو تو دوست مي گرفتم
که ثنا و حمد گوييم و جفا و ناز باشد
دگرش چو بازبيني غم دل مگوي سعدي
که شب وصال کوتاه و سخن دراز باشد
قدمي که برگرفتي به وفا و عهد ياران
اگر از بلا بترسي قدم مجاز باشد
از تو دل برنکنم تا دل و جانم باشد
مي برم جور تو تا وسع و توانم باشد
گر نوازي چه سعادت به از اين خواهم يافت
ور کشي زار چه دولت به از آنم باشد
چون مرا عشق تو از هر چه جهان بازاستد
چه غم از سرزنش هر که جهانم باشد
تيغ قهر ار تو زني قوت روحم گردد
جام زهر ار تو دهي قوت روانم باشد
در قيامت چو سر از خاک لحد بردارم
گرد سوداي تو بر دامن جانم باشد
گر تو را خاطر ما نيست خيالت بفرست
تا شبي محرم اسرار نهانم باشد
هر کسي را ز لبت خشک تمنايي هست
من خود اين بخت ندارم که زبانم باشد
جان برافشانم اگر سعدي خويشم خواني
سر اين دارم اگر طالع آنم باشد
سر جانان ندارد هر که او را خوف جان باشد
به جان گر صحبت جانان برآيد رايگان باشد
مغيلان چيست تا حاجي عنان از کعبه برپيچد
خسک در راه مشتاقان بساط پرنيان باشد
ندارد با تو بازاري مگر شوريده اسراري
که مهرش در ميان جان و مهرش بر دهان باشد
پري رويا چرا پنهان شوي از مردم چشمم
پري را خاصيت آنست کز مردم نهان باشد
نخواهم رفتن از دنيا مگر در پاي ديوارت
که تا در وقت جان دادن سرم بر آستان باشد
گر از راي تو برگردم بخيل و ناجوانمردم
روان از من تمنا کن که فرمانت روان باشد
به درياي غمت غرقم گريزان از همه خلقم
گريزد دشمن از دشمن که تيرش در کمان باشد
خلايق در تو حيرانند و جاي حيرتست الحق
که مه را بر زمين بينند و مه بر آسمان باشد
ميانت را و مويت را اگر صد ره بپيمايي
ميانت کمتر از مويي و مويت تا ميان باشد
به شمشير از تو نتوانم که روي دل بگردانم
و گر ميلم کشي در چشم ميلم همچنان باشد
چو فرهاد از جهان بيرون به تلخي مي رود سعدي
وليکن شور شيرينش بماند تا جهان باشد
نظر خداي بينان طلب هوا نباشد
سفر نيازمندان قدم خطا نباشد
همه وقت عارفان را نظرست و عاميان را
نظري معاف دارند و دوم روا نباشد
به نسيم صبح بايد که نبات زنده باشي
نه جماد مرده کان را خبر از صبا نباشد
اگرت سعادتي هست که زنده دل بميري
به حياتي اوفتادي که دگر فنا نباشد
به کسي نگر که ظلمت بزدايد از وجودت
نه کسي نعوذبالله که در او صفا نباشد
تو خود از کدام شهري که ز دوستان نپرسي
مگر اندر آن ولايت که تويي وفا نباشد
اگر اهل معرفت را چو ني استخوان بسنبي
چو دفش به هيچ سختي خبر از قفا نباشد
اگرم تو خون بريزي به قيامتت نگيرم
که ميان دوستان اين همه ماجرا نباشد
نه حريف مهربانست حريف سست پيمان
که به روز تيرباران سپر بلا نباشد
تو در آينه نگه کن که چه دلبري وليکن
تو که خويشتن ببيني نظرت به ما نباشد
تو گمان مبر که سعدي ز جفا ملول گردد
که گرش تو بي جنايت بکشي جفا نباشد
دگري همين حکايت بکند که من وليکن
چو معاملت ندارد سخن آشنا نباشد
با کاروان مصري چندين شکر نباشد
در لعبتان چيني زين خوبتر نباشد
اين دلبري و شوخي از سرو و گل نيايد
وين شاهدي و شنگي در ماه و خور نباشد
گفتم به شيرمردي چشم از نظر بدوزم
با تير چشم خوبان تقوا سپر نباشد
ما را نظر به خيرست از حسن ماه رويان
هر کو به شر کند ميل او خود بشر نباشد
هر آدمي که بيني از سر عشق خالي
در پايه جمادست او جانور نباشد
الا گذر نباشد پيش تو اهل دل را
ور نه به هيچ تدبير از تو گذر نباشد
هوشم نماند با کس انديشه ام تويي بس
جايي که حيرت آمد سمع و بصر نباشد
بر عندليب عاشق گر بشکني قفس را
از ذوق اندرونش پرواي در نباشد
تو مست خواب نوشين تا بامداد و بر من
شب ها رود که گويي هرگز سحر نباشد
دل مي برد به دعوي فرياد شوق سعدي
الا بهيمه اي را کز دل خبر نباشد
تا آتشي نباشد در خرمني نگيرد
طامات مدعي را چندين اثر نباشد
تا حال منت خبر نباشد
در کار منت نظر نباشد
تا قوت صبر بود کرديم
ديگر چه کنيم اگر نباشد
آيين وفا و مهرباني در
در شهر شما مگر نباشد
گويند نظر چرا نبستي
تا مشغله و خطر نباشد
اي خواجه برو که جهد انسان
با تير قضا سپر نباشد
اين شور که در سرست ما را
وقتي برود که سر نباشد
بيچاره کجا رود گرفتار
کز کوي تو ره به درنباشد
چون روي تو دلفريب و دلبند
در روي زمين دگر نباشد
در پارس چنين نمک نديدم
در مصر چنين شکر نباشد
گر حکم کني به جان سعدي
جان از تو عزيزتر نباشد
چه کسي که هيچ کس را به تو بر نظر نباشد
که نه در تو بازماند مگرش بصر نباشد
نه طريق دوستانست و نه شرط مهرباني
که ز دوستي بميريم و تو را خبر نباشد
مکن ار چه مي تواني که ز خدمتم براني
نزنند سائلي را که دري دگر نباشد
به رهت نشسته بودم که نظر کني به حالم
نکني که چشم مستت ز خمار برنباشد
همه شب در اين حديثم که خنک تني که دارد
مژه اي به خواب و بختي که به خواب درنباشد
چه خوشست مرغ وحشي که جفاي کس نبيند
من و مرغ خانگي را بکشند و پر نباشد
نه من آن گناه دارم که بترسم از عقوبت
نظري که سر نبازي ز سر نظر نباشد
قمري که دوست داري همه روز دل بر آن نه
که شبيت خون بريزد که در او قمر نباشد
چه وجود نقش ديوار و چه آدمي که با او
سخني ز عشق گويند و در او اثر نباشد
شب و روز رفت بايد قدم روندگان را
چو به مؤمني رسيدي دگرت سفر نباشد
عجبست پيش بعضي که ترست شعر سعدي
ورق درخت طوبيست چگونه تر نباشد
آن به که نظر باشد و گفتار نباشد
تا مدعي اندر پس ديوار نباشد
آن بر سر گنجست که چون نقطه به کنجي
بنشيند و سرگشته چو پرگار نباشد
اي دوست برآور دري از خلق به رويم
تا هيچ کسم واقف اسرار نباشد
مي خواهم و معشوق و زميني و زماني
کو باشد و من باشم و اغيار نباشد
پندم مده اي دوست که ديوانه سرمست
هرگز به سخن عاقل و هشيار نباشد
با صاحب شمشير مبادت سر و کاري
الا به سر خويشتنت کار نباشد
سهلست به خون من اگر دست برآري
جان دادن در پاي تو دشوار نباشد
ماهت نتوان خواند بدين صورت و گفتار
مه را لب و دندان شکربار نباشد
وان سرو که گويند به بالاي تو باشد
هرگز به چنين قامت و رفتار نباشد
ما توبه شکستيم که در مذهب عشاق
صوفي نپسندند که خمار نباشد
هر پاي که در خانه فرورفت به گنجي
ديگر همه عمرش سر بازار نباشد
عطار که در عين گلابست عجب نيست
گر وقت بهارش سر گلزار نباشد
مردم همه دانند که در نامه سعدي
مشکيست که در کلبه عطار نباشد
جان در سر کار تو کند سعدي و غم نيست
کان يار نباشد که وفادار نباشد
جنگ از طرف دوست دل آزار نباشد
ياري که تحمل نکند يار نباشد
گر بانگ برآيد که سري در قدمي رفت
بسيار مگوييد که بسيار نباشد
آن بار که گردون نکشد يار سبکروح
گر بر دل عشاق نهد بار نباشد
تا رنج تحمل نکني گنج نبيني
تا شب نرود صبح پديدار نباشد
آهنگ دراز شب رنجوري مشتاق
با آن نتوان گفت که بيدار نباشد
از ديده من پرس که خواب شب مستي
چون خاستن و خفتن بيمار نباشد
گر دست به شمشير بري عشق همانست
کان جا که ارادت بود انکار نباشد
از من مشنو دوستي گل مگر آن گاه
کم پاي برهنه خبر از خار نباشد
مرغان قفس را المي باشد و شوقي
کن مرغ نداند که گرفتار نباشد
دل آينه صورت غيبست وليکن
شرطست که بر آينه زنگار نباشد
سعدي حيوان را که سر از خواب گران شد
دربند نسيم خوش اسحار نباشد
آن را که بصارت نبود يوسف صديق
جايي بفروشد که خريدار نباشد
تو را ناديدن ما غم نباشد
که در خيلت به از ما کم نباشد
من از دست تو در عالم نهم روي
وليکن چون تو در عالم نباشد
عجب گر در چمن برپاي خيزي
که سرو راست پيشت خم نباشد
مبادا در جهان دلتنگ رويي
که رويت بيند و خرم نباشد
من اول روز دانستم که اين عهد
که با من مي کني محکم نباشد
که دانستم که هرگز سازگاري
پري را با بني آدم نباشد
مکن يارا دلم مجروح مگذار
که هيچم در جهان مرهم نباشد
بيا تا جان شيرين در تو ريزم
که بخل و دوستي با هم نباشد
نخواهم بي تو يک دم زندگاني
که طيب عيش بي همدم نباشد
نظر گويند سعدي با که داري
که غم با يار گفتن غم نباشد
حديث دوست با دشمن نگويم
که هرگز مدعي محرم نباشد
گر گويمت که سروي سرو اين چنين نباشد
ور گويمت که ماهي مه بر زمين نباشد
گر در جهان بگردي و آفاق درنوردي
صورت بدين شگرفي در کفر و دين نباشد
لعلست يا لبانت قندست يا دهانت
تا در برت نگيرم نيکم يقين نباشد
صورت کنند زيبا بر پرنيان و ديبا
ليکن بر ابروانش سحر مبين نباشد
زنبور اگر ميانش باشد بدين لطيفي
حقا که در دهانش اين انگبين نباشد
گر هر که در جهان را شايد که خون بريزي
با يار مهربانت بايد که کين نباشد
گر جان نازنينش در پاي ريزي اي دل
در کار نازنينان جان نازنين نباشد
ور زان که ديگري را بر ما همي گزيند
گو برگزين که ما را بر تو گزين نباشد
عشقش حرام بادا بر يار سروبالا
تردامني که جانش در آستين نباشد
سعدي به هيچ علت روي از تو برنپيچد
الا گرش براني علت جز اين نباشد
اگر سروي به بالاي تو باشد
نه چون بشن دلاراي تو باشد
و گر خورشيد در مجلس نشيند
نپندارم که همتاي تو باشد
و گر دوران ز سر گيرند هيهات
که مولودي به سيماي تو باشد
که دارد در همه لشکر کماني
که چون ابروي زيباي تو باشد
مبادا ور بود غارت در اسلام
همه شيراز يغماي تو باشد
براي خود نشايد در تو پيوست
همي سازيم تا راي تو باشد
دو عالم را به يک بار از دل تنگ
برون کرديم تا جاي تو باشد
يک امروزست ما را نقد ايام
مرا کي صبر فرداي تو باشد
خوشست اندر سر ديوانه سودا
به شرط آن که سوداي تو باشد
سر سعدي چو خواهد رفتن از دست
همان بهتر که در پاي تو باشد
در پاي تو افتادن شايسته دمي باشد
ترک سر خود گفتن زيبا قدمي باشد
بسيار زبوني ها بر خويش روا دارد
درويش که بازارش با محتشمي باشد
زين سان که وجود توست اي صورت روحاني
شايد که وجود ما پيشت عدمي باشد
گر جمله صنم ها را صورت به تو مانستي
شايد که مسلمان را قبله صنمي باشد
با آن که اسيران را کشتي و خطا کردي
بر کشته گذر کردن نوع کرمي باشد
رقص از سر ما بيرون امروز نخواهد شد
کاين مطرب ما يک دم خاموش نمي باشد
هر کو به همه عمرش سوداي گلي بودست
داند که چرا بلبل ديوانه همي باشد
کس بر الم ريشت واقف نشود سعدي
الا به کسي گويي کو را المي باشد
تو را خود يک زمان با ما سر صحرا نمي باشد
چو شمست خاطر رفتن بجز تنها نمي باشد
دو چشم از ناز در پيشت فراغ از حال درويشت
مگر کز خوبي خويشت نگه در ما نمي باشد
ملک يا چشمه نوري پري يا لعبت حوري
که بر گلبن گل سوري چنين زيبا نمي باشد
پري رويي و مه پيکر سمن بويي و سيمين بر
عجب کز حسن رويت در جهان غوغا نمي باشد
چو نتوان ساخت بي رويت ببايد ساخت با خويت
که ما را از سر کويت سر دروا نمي باشد
مرو هر سوي و هر جاگه که مسکينان نيند آگه
نمي بيند کست ناگه که او شيدا نمي باشد
جهاني در پيت مفتون به جاي آب گريان خون
عجب مي دارم از هامون که چون دريا نمي باشد
همه شب مي پزم سودا به بوي وعده فردا
شب سوداي سعدي را مگر فردا نمي باشد
چرا بر خاک اين منزل نگريم تا بگيرد گل
وليکن با تو آهن دل دمم گيرا نمي باشد
مرا به عاقبت اين شوخ سيمتن بکشد
چو شمع سوخته روزي در انجمن بکشد
به لطف اگر بخرامد هزار دل ببرد
به قهر اگر بستيزد هزار تن بکشد
اگر خود آب حياتست در دهان و لبش
مرا عجب نبود کان لب و دهن بکشد
گر ايستاد حريفي اسير عشق بماند
و گر گريخت خيالش به تاختن بکشد
مرا که قوت کاهي نه کي دهد زنهار
بلاي عشق که فرهاد کوهکن بکشد
کسان عتاب کنندم که ترک عشق بگوي
به نقد اگر نکشد عشقم اين سخن بکشد
به شرع عابد اوثان اگر ببايد کشت
مرا چه حاجت کشتن که خود وثن بکشد
به دوستي گله کردم ز چشم شوخش گفت
عجب نباشد اگر مست تيغ زن بکشد
به يک نفس که برآميخت يار با اغيار
بسي نماند که غيرت وجود من بکشد
به خنده گفت که من شمع جمعم اي سعدي
مرا از آن چه که پروانه خويشتن بکشد
تا کي اي دلبر دل من بار تنهايي کشد
ترسم از تنهايي احوالم به رسوايي کشد
کي شکيبايي توان کردن چو عقل از دست رفت
عاقلي بايد که پاي اندر شکيبايي کشد
سروبالاي منا گر چون گل آيي به چمن
خاک پايت نرگس اندر چشم بينايي کشد
روي تاجيکانه ات بنماي تا داغ حبش
آسمان بر چهره ترکان يغمايي کشد
شهد ريزي چون دهانت دم به شيريني زند
فتنه انگيزي چو زلفت سر به رعنايي کشد
دل نماند بعد از اين با کس که گر خود آهنست
ساحر چشمت به مقناطيس زيبايي کشد
خود هنوزت پسته خندان عقيقين نقطه ايست
باش تا گردش قضا پرگار مينايي کشد
سعديا دم درکش ار ديوانه خوانندت که عشق
گر چه از صاحب دلي خيزد به شيدايي کشد
خواب خوش من اي پسر دستخوش خيال شد
نقد اميد عمر من در طلب وصل شد
گر نشد اشتياق او غالب صبر و عقل من
اين به چه زيردست گشت آن به چه پايمال شد
بر من اگر حرام شد وصل تو نيست بوالعجب
بوالعجب آن که خون من بر تو چرا حلال شد
پرتو آفتاب اگر بدر کند هلال را
بدر وجود من چرا در نظرت هلال شد
زيبد اگر طلب کند عزت ملک مصر دل
آن که هزار يوسفش بنده جاه و مال شد
طرفه مدار اگر ز دل نعره بيخودي زنم
کآتش دل چو شعله زد صبر در او محال شد
سعدي اگر نظر کند تا نه غلط گمان بري
کو نه به رسم ديگران بنده زلف و خال شد
امروز در فراق تو ديگر به شام شد
اي ديده پاس دار که خفتن حرام شد
بيش احتمال سنگ جفا خوردنم نماند
کز رقت اندرون ضعيفم چو جام شد
افسوس خلق مي شنوم در قفاي خويش
کاين پخته بين که در سر سوداي خام شد
تنها نه من به دانه خالت مقيدم
اين دانه هر که ديد گرفتار دام شد
گفتم يکي به گوشه چشمت نظر کنم
چشمم دور بماند و زيادت مقام شد
اي دل نگفتمت که عنان نظر بتاب
اکنونت افکند که ز دستت لگام شد
نامم به عاشقي شد و گويند توبه کن
توبت کنون چه فايده دارد که نام شد
از من به عشق روي تو مي زايد اين سخن
طوطي شکر شکست که شيرين کلام شد
ابناي روزگار غلامان به زر خرند
سعدي تو را به طوع و ارادت غلام شد
آن مدعي که دست ندادي ببند کس
اين بار در کمند تو افتاد و رام شد
شرح غمت به وصف نخواهد شدن تمام
جهدم به آخر آمد و دفتر تمام شد
هر که شيريني فروشد مشتري بر وي بجوشد
يا مگس را پر ببندد يا عسل را سر بپوشد
همچنان عاشق نباشد ور بود صادق نباشد
هر که درمان مي پذيرد يا نصيحت مي نيوشد
گر مطيع خدمتت را کفر فرمايي بگويد
ور حريف مجلست را زهر فرمايي بنوشد
شمع پيشت روشنايي نزد آتش مي نمايد
گل به دستت خوبرويي پيش يوسف مي فروشد
سود بازرگان دريا بي خطر ممکن نگردد
هر که مقصودش تو باشي تا نفس دارد بکوشد
برگ چشمم مي نخوشد در زمستان فراقت
وين عجب کاندر زمستان برگ هاي تر بخوشد
هر که معشوقي ندارد عمر ضايع مي گذارد
همچنان ناپخته باشد هر که بر آتش نجوشد
تا غمي پنهان نباشد رقتي پيدا نگردد
هم گلي ديدست سعدي تا چو بلبل مي خروشد
دوش بي روي تو آتش به سرم بر مي شد
و آبي از ديده مي آمد که زمين تر مي شد
تا به افسوس به پايان نرود عمر عزيز
همه شب ذکر تو مي رفت و مکرر مي شد
چون شب آمد همه را ديده بيارامد و من
گفتي اندر بن مويم سر نشتر مي شد
آن نه مي بود که دور از نظرت مي خوردم
خون دل بود که از ديده به ساغر مي شد
از خيال تو به هر سو که نظر مي کردم
پيش چشمم در و ديوار مصور مي شد
چشم مجنون چو بخفتي همه ليلي ديدي
مدعي بود اگرش خواب ميسر مي شد
هوش مي آمد و مي رفت و نه ديدار تو را
مي بديدم نه خيالم ز برابر مي شد
گاه چون عود بر آتش دل تنگم مي سوخت
گاه چون مجمره ام دود به سر بر مي شد
گويي آن صبح کجا رفت که شب هاي دگر
نفسي مي زد و آفاق منور مي شد
سعديا عقد ثريا مگر امشب بگسيخت
ور نه هر شب به گريبان افق بر مي شد
سرمست ز کاشانه به گلزار برآمد
غلغل ز گل و لاله به يک بار برآمد
مرغان چمن نعره زنان ديدم و گويان
زين غنچه که از طرف چمنزار برآمد
آب از گل رخساره او عکس پذيرفت
و آتش به سر غنچه گلنار برآمد
سجاده نشيني که مريد غم او شد
آوازه اش از خانه خمار برآمد
زاهد چو کرامات بت عارض او ديد
از چله ميان بسته به زنار برآمد
بر خاک چو من بي دل و ديوانه نشاندش
اندر نظر هر که پري وار برآمد
من مفلس از آن روز شدم کز حرم غيب
ديباي جمال تو به بازار برآمد
کام دلم آن بود که جان بر تو فشانم
آن کام ميسر شد وين کار برآمد
سعدي چمن آن روز به تاراج خزان داد
کز باغ دلش بوي گل يار برآمد
ساعتي کز درم آن سرو روان بازآمد
راست گويي به تن مرده روان بازآمد
بخت پيروز که با ما به خصومت مي بود
بامداد از در من صلح کنان بازآمد
پير بودم ز جفاي فلک و جور زمان
باز پيرانه سرم عشق جوان بازآمد
دوست بازآمد و دشمن به مصيبت بنشست
باد نوروز علي رغم خزان بازآمد
مژدگاني بده اي نفس که سختي بگذشت
دل گراني مکن اي جسم که جان بازآمد
باور از بخت ندارم که به صلح از در من
آن بت سنگ دل سخت کمان بازآمد
تا تو بازآمدي اي مونس جان از در غيب
هر که در سر هوسي داشت از آن بازآمد
عشق روي تو حرامست مگر سعدي را
که به سوداي تو از هر که جهان بازآمد
دوستان عيب مگيريد و ملامت مکنيد
کاين حديثيست که از وي نتوان بازآمد
روز برآمد بلند اي پسر هوشمند
گرم ببود آفتاب خيمه به رويش ببند
طفل گيا شير خورد شاخ جوان گو ببال
ابر بهاري گريست طرف چمن گو بخند
تا به تماشاي باغ ميل چرا مي کند
هر که به خيلش درست قامت سرو بلند
عقل روا مي نداشت گفتن اسرار عشق
قوت بازوي شوق بيخ صبوري بکند
دل که بيابان گرفت چشم ندارد به راه
سر که صراحي کشيد گوش ندارد به پند
کشته شمشير عشق حال نگويد که چون
تشنه ديدار دوست راه نپرسد که چند
هر که پسند آمدش چون تو يکي در نظر
بس که بخواهد شنيد سرزنش ناپسند
در نظر دشمنان نوش نباشد هني
وز قبل دوستان نيش نباشد گزند
اين که سرش در کمند جان به دهانش رسيد
مي نکند التفات آن که به دستش کمند
سعدي اگر عاقلي عشق طريق تو نيست
با کف زورآزماي پنجه نشايد فکند
آن را که غمي چون غم من نيست چه داند
کز شوق توام ديده چه شب مي گذراند
وقتست اگر از پاي درآيم که همه عمر
باري نکشيدم که به هجران تو ماند
سوز دل يعقوب ستمديده ز من پرس
کاندوه دل سوختگان سوخته داند
ديوانه گرش پند دهي کار نبندد
ور بند نهي سلسله در هم گسلاند
ما بي تو به دل برنزديم آب صبوري
در آتش سوزنده صبوري که تواند
هر گه که بسوزد جگرم ديده بگريد
وين گريه نه آبيست که آتش بنشاند
سلطان خيالت شبي آرام نگيرد
تا بر سر صبر من مسکين ندواند
شيرين ننمايد به دهانش شکر وصل
آن را که فلک زهر جدايي نچشاند
گر بار دگر دامن کامي به کف آرم
تا زنده ام از چنگ منش کس نرهاند
ترسم که نمانم من از اين رنج دريغا
کاندر دل من حسرت روي تو بماند
قاصد رود از پارس به کشتي به خراسان
گر چشم من اندر عقبش سيل براند
فرياد که گر جور فراق تو نويسم
فرياد برآيد ز دل هر که بخواند
شرح غم هجران تو هم با تو توان گفت
پيداست که قاصد چه به سمع تو رساند
زنهار که خون مي چکد از گفته سعدي
هرک اين همه نشتر بخورد خون بچکاند
آن سرو که گويند به بالاي تو ماند
هرگز قدمي پيش تو رفتن نتواند
دنبال تو بودن گنه از جانب ما نيست
با غمزه بگو تا دل مردم نستاند
زنهار که چون مي گذري بر سر مجروح
وز وي خبرت نيست که چون مي گذراند
بخت آن نکند با من سرگشته که يک روز
همخانه من باشي و همسايه نداند
هر کو سر پيوند تو دارد به حقيقت
دست از همه چيز و همه کس درگسلاند
امروز چه داني تو که در آتش و آبم
چون خاک شوم باد به گوشت برساند
آنان که ندانند پريشاني مشتاق
گويند که ناليدن بلبل به چه ماند
گل را همه کس دست گرفتند و نخوانند
بلبل نتوانست که فرياد نخواند
هر ساعتي اين فتنه نوخاسته از جاي
برخيزد و خلقي متحير بنشاند
در حسرت آنم که سر و مال به يک بار
در دامنش افشانم و دامن نفشاند
سعدي تو در اين بند بميري و نداند
فرياد بکن يا بکشد يا برهاند
کسي که روي تو ديدست حال من داند
که هر که دل به تو پرداخت صبر نتواند
مگر تو روي بپوشي و گر نه ممکن نيست
که آدمي که تو بيند نظر بپوشاند
هر آفريده که چشمش بر آن جمال افتاد
دلش ببخشد و بر جانت آفرين خواند
اگر به دست کند باغبان چنين سروي
چه جاي چشمه که بر چشم هات بنشاند
چه روزها به شب آورد جان منتظرم
به بوي آن که شبي با تو روز گرداند
به چند حيله شبي در فراق روز کنم
و گر نبينمت آن روز هم به شب ماند
جفا و سلطنتت مي رسد ولي مپسند
که گر سوار براند پياده درماند
به دست رحمتم از خاک آستان بردار
که گر بيفکنيم کس به هيچ نستاند
چه حاجتست به شمشير قتل عاشق را
حديث دوست بگويش که جان برافشاند
پيام اهل دلست اين خبر که سعدي داد
نه هر که گوش کند معني سخن داند
دلم خيال تو را ره نماي مي داند
جز اين طريق ندانم خداي مي داند
ز درد روبه عشقت چو شير مي نالم
اگر چه همچو سگم هرزه لاي مي داند
ز فرقت تو نمي دانم ايچ لذت عمر
به چشم هاي کش دلرباي مي داند
بسي بگشت و غمت در دلم مقام گرفت
کجا رود که هم آن جاي جاي مي داند
به حال سعدي بيچاره قهقهه چه زني
که چاره در غم تو هاي هاي مي داند
مجلس ما دگر امروز به بستان ماند
عيش خلوت به تماشاي گلستان ماند
مي حلالست کسي را که بود خانه بهشت
خاصه از دست حريفي که به رضوان ماند
خط سبز و لب لعلت به چه ماننده کني
من بگويم به لب چشمه حيوان ماند
تا سر زلف پريشان تو محبوب منست
روزگارم به سر زلف پريشان ماند
چه کند کشته عشقت که نگويد غم دل
تو مپندار که خون ريزي و پنهان ماند
هر که چون موم به خورشيد رخت نرم نشد
زينهار از دل سختش که به سندان ماند
نادر افتد که يکي دل به وصالت ندهد
يا کسي در بلد کفر مسلمان ماند
تو که چون برق بخندي چه غمت دارد از آنک
من چنان زار بگريم که به باران ماند
طعنه بر حيرت سعدي نه به انصاف زدي
کس چنين روي نبيند که نه حيران ماند
هر که با صورت و بالاي تواش انسي نيست
حيوانيست که بالاش به انسان ماند
حسن تو دايم بدين قرار نماند
مست تو جاويد در خمار نماند
اي گل خندان نوشکفته نگه دار
خاطر بلبل که نوبهار نماند
حسن دلاويز پنجه ايست نگارين
تا به قيامت بر او نگار نماند
عاقبت از ما غبار ماند زنهار
تا ز تو بر خاطري غبار نماند
پار گذشت آن چه ديدي از غم و شادي
بگذرد امسال و همچو پار نماند
هم بدهد دور روزگار مرادت
ور ندهد دور روزگار نماند
سعدي شوريده بي قرار چرايي
در پي چيزي که برقرار نماند
شيوه عشق اختيار اهل ادب نيست
بل چو قضا آيد اختيار نماند
عيب جويانم حکايت پيش جانان گفته اند
من خود اين پيدا همي گويم که پنهان گفته اند
پيش از اين گويند کز عشقت پريشانست حال
گر بگفتندي که مجموعم پريشان گفته اند
پرده بر عيبم بپوشيدند و دامن بر گناه
جرم درويشي چه باشد تا به سلطان گفته اند
تا چه مرغم کم حکايت پيش عنقا کرده اند
يا چه مورم کم سخن نزد سليمان گفته اند
دشمني کردند با من ليکن از روي قياس
دوستي باشد که دردم پيش درمان گفته اند
ذکر سوداي زليخا پيش يوسف کرده اند
حال سرگرداني آدم به رضوان گفته اند
داغ پنهانم نمي بينند و مهر سر به مهر
آن چه بر اجزاي ظاهر ديده اند آن گفته اند
ور نگفتندي چه حاجت کآب چشم و رنگ روي
ماجراي عشق از اول تا به پايان گفته اند
پيش از اين گويند سعدي دوست مي دارد تو را
بيش از آنت دوست مي دارم که ايشان گفته اند
عاشقان دارند کار و عارفان دانند حال
اين سخن در دل فرود آيد که از جان گفته اند
گلبنان پيرايه بر خود کرده اند
بلبلان را در سماع آورده اند
ساقيان لاابالي در طواف
هوش ميخواران مجلس برده اند
جرعه اي خورديم و کار از دست رفت
تا چه بي هوشانه در مي کرده اند
ما به يک شربت چنين بيخود شديم
ديگران چندين قدح چون خورده اند
آتش اندر پختگان افتاد و سوخت
خام طبعان همچنان افسرده اند
خيمه بيرون بر که فراشان باد
فرش ديبا در چمن گسترده اند
زندگاني چيست مردن پيش دوست
کاين گروه زندگان دل مرده اند
تا جهان بودست جماشان گل
از سلحداران خار آزرده اند
عاشقان را کشته مي بينند خلق
بشنو از سعدي که جان پرورده اند
اينان مگر ز رحمت محض آفريده اند
کآرام جان و انس دل و نور ديده اند
لطف آيتيست در حق اينان و کبر و ناز
پيراهني که بر قد ايشان بريده اند
آيد هنوزشان ز لب لعل بوي شير
شيرين لبان نه شير که شکر مزيده اند
پندارم آهوان تتارند مشک ريز
ليکن به زير سايه طوبي چريده اند
رضوان مگر سراچه فردوس برگشاد
کاين حوريان به ساحت دنيا خزيده اند
آب حيات در لب اينان به ظن من
کز لوله هاي چشمه کوثر مکيده اند
دست گدا به سيب زنخدان اين گروه
نادر رسد که ميوه اول رسيده اند
گل برچنند روز به روز از درخت گل
زين گلبنان هنوز مگر گل نچيده اند
عذرست هندوي بت سنگين پرست را
بيچارگان مگر بت سيمين نديده اند
اين لطف بين که با گل آدم سرشته اند
وين روح بين که در تن آدم دميده اند
آن نقطه هاي خال چه شاهد نشانده اند
وين خط هاي سبز چه موزون کشيده اند
بر استواي قامتشان گويي ابروان
بالاي سرو راست هلالي خميده اند
با قامت بلند صنوبرخرامشان
سرو بلند و کاج به شوخي چميده اند
سحرست چشم و زلف و بناگوششان دريغ
کاين مؤمنان به سحر چنين بگرويده اند
ز ايشان توان به خون جگر يافتن مراد
کز کودکي به خون جگر پروريده اند
دامن کشان حسن دلاويز را چه غم
کآشفتگان عشق گريبان دريده اند
در باغ حسن خوشتر از اينان درخت نيست
مرغان دل بدين هوس از بر پريده اند
با چابکان دلبر و شوخان دلفريب
بسيار درفتاده و اندک رهيده اند
هرگز جماعتي که شنيدند سر عشق
نشنيده ام که باز نصيحت شنيده اند
زنهار اگر به دانه خالي نظر کني
ساکن که دام زلف بر آن گستريده اند
گر شاهدان نه دنيي و دين مي برند و عقل
پس زاهدان براي چه خلوت گزيده اند
نادر گرفت دامن سوداي وصلشان
دستي که عاقبت نه به دندان گزيده اند
بر خاک ره نشستن سعدي عجب مدار
مردان چه جاي خاک که بر خون طپيده اند
درخت غنچه برآورد و بلبلان مستند
جهان جوان شد و ياران به عيش بنشستند
حريف مجلس ما خود هميشه دل مي برد
علي الخصوص که پيرايه اي بر او بستند
کسان که در رمضان چنگ مي شکستندي
نسيم گل بشنيدند و توبه بشکستند
بساط سبزه لگدکوب شد به پاي نشاط
ز بس که عارف و عامي به رقص برجستند
دو دوست قدر شناسند عهد صحبت را
که مدتي ببريدند و بازپيوستند
به در نمي رود از خانگه يکي هشيار
که پيش شحنه بگويد که صوفيان مستند
يکي درخت گل اندر فضاي خلوت ماست
که سروهاي چمن پيش قامتش پستند
اگر جهان همه دشمن شود به دولت دوست
خبر ندارم از ايشان که در جهان هستند
مثال راکب درياست حال کشته عشق
به ترک بار بگفتند و خويشتن رستند
به سرو گفت کسي ميوه اي نمي آري
جواب داد که آزادگان تهي دستند
به راه عقل برفتند سعديا بسيار
که ره به عالم ديوانگان ندانستند
آخر اي سنگ دل سيم زنخدان تا چند
تو ز ما فارغ و ما از تو پريشان تا چند
خار در پاي گل از دور به حسرت ديدن
تشنه بازآمدن از چشمه حيوان تا چند
گوش در گفتن شيرين تو واله تا کي
چشم در منظر مطبوع تو حيران تا چند
بيم آنست دمادم که برآرم فرياد
صبر پيدا و جگر خوردن پنهان تا چند
تو سر ناز برآري ز گريبان هر روز
ما ز جورت سر فکرت به گريبان تا چند
رنگ دستت نه به حناست که خون دل ماست
خوردن خون دل خلق به دستان تا چند
سعدي از دست تو از پاي درآيد روزي
طاقت بار ستم تا کي و هجران تا چند
کاروان مي رود و بار سفر مي بندند
تا دگربار که بيند که به ما پيوندند
خيلتاشان جفاکار و محبان ملول
خيمه را همچو دل از صحبت ما برکندند
آن همه عشوه که در پيش نهادند و غرور
عاقبت روز جدايي پس پشت افکندند
طمع از دوست نه اين بود و توقع نه چنين
مکن اي دوست که از دوست جفا نپسندند
ما همانيم که بوديم و محبت باقيست
ترک صحبت نکند دل که به مهر آکندند
عيب شيرين دهنان نيست که خون مي ريزند
جرم صاحب نظرانست که دل مي بندند
مرض عشق نه درديست که مي شايد گفت
با طبيبان که در اين باب نه دانشمندند
ساربان رخت منه بر شتر و بار مبند
که در اين مرحله بيچاره اسيري چندند
طبع خرسند نمي باشد و بس مي نکند
مهر آنان که به ناديدن ما خرسندند
مجلس ياران بي ناله سعدي خوش نيست
شمع مي گريد و نظارگيان مي خندند
پيش رويت دگران صورت بر ديوارند
نه چنين صورت و معني که تو داري دارند
تا گل روي تو ديدم همه گل ها خارند
تا تو را يار گرفتم همه خلق اغيارند
آن که گويند به عمري شب قدري باشد
مگر آنست که با دوست به پايان آرند
دامن دولت جاويد و گريبان اميد
حيف باشد که بگيرند و دگر بگذارند
نه من از دست نگارين تو مجروحم و بس
که به شمشير غمت کشته چو من بسيارند
عجب از چشم تو دارم که شبانش تا روز
خواب مي گيرد و شهري ز غمت بيدارند
بوالعجب واقعه اي باشد و مشکل دردي
که نه پوشيده توان داشت نه گفتن يارند
يعلم الله که خيالي ز تنم بيش نماند
بلکه آن نيز خياليست که مي پندارند
سعدي اندازه ندارد که چه شيرين سخني
باغ طبعت همه مرغان شکرگفتارند
تا به بستان ضميرت گل معني بشکفت
بلبلان از تو فرومانده چو بوتيمارند
شايد اين طلعت ميمون که به فالش دارند
در دل انديشه و در ديده خيالش دارند
که در آفاق چنين روي دگر نتوان ديد
يا مگر آينه در پيش جمالش دارند
عجب از دام غمش گر بجهد مرغ دلي
اين همه ميل که با دانه خالش دارند
نازنيني که سر اندر قدمش بايد باخت
نه حريفي که توقع به وصالش دارند
غالب آنست که مرغي چو به دامي افتاد
تا به جايي نرود بي پر و بالش دارند
عشق ليلي نه به اندازه هر مجنونيست
مگر آنان که سر ناز و دلالش دارند
دوستي با تو حرامست که چشمان کشت
خون عشاق بريزند و حلالش دارند
خرما دور وصالي و خوشا درد دلي
که به معشوق توان گفت و مجالش دارند
حال سعدي تو نداني که تو را دردي نيست
دردمندان خبر از صورت حالش دارند
تو آن نه اي که دل از صحبت تو برگيرند
و گر ملول شوي صاحبي دگر گيرند
و گر به خشم براني طريق رفتن نيست
کجا روند که يار از تو خوبتر گيرند
به تيغ اگر بزني بي دريغ و برگردي
چو روي باز کني دوستي ز سر گيرند
هلاک نفس به نزديک طالبان مراد
اگر چه کار بزرگست مختصر گيرند
روا بود همه خوبان آفرينش را
که پيش صاحب ما دست بر کمر گيرند
قمر مقابله با روي او نيارد کرد
و گر کند همه کس عيب بر قمر گيرند
به چند سال نشايد گرفت ملکي را
که خسروان ملاحت به يک نظر گيرند
خدنگ غمزه خوبان خطا نمي افتد
اگر چه طايفه اي زهد را سپر گيرند
کم از مطالعه اي بوستان سلطان را
چو باغبان نگذارد کز او ثمر گيرند
وصال کعبه ميسر نمي شود سعدي
مگر که راه بيابان پرخطر گيرند
دو چشم مست تو کز خواب صبح برخيزند
هزار فتنه به هر گوشه اي برانگيزند
چگونه انس نگيرند با تو آدميان
که از لطافت خوي تو وحش نگريزند
چنان که در رخ خوبان حلال نيست نظر
حلال نيست که از تو نظر بپرهيزند
غلام آن سر و پايم که از لطافت و حسن
به سر سزاست که پيشش به پاي برخيزند
تو قدر خويش نداني ز دردمندان پرس
کز اشتياق جمالت چه اشک مي ريزند
قرار عقل برفت و مجال صبر نماند
که چشم و زلف تو از حد برون دلاويزند
مرا مگوي نصيحت که پارسايي و عشق
دو خصلتند که با يک دگر نياميزند
رضا به حکم قضا اختيار کن سعدي
که شرط نيست که با زورمند بستيزند
روندگان مقيم از بلا نپرهيزند
گرفتگان ارادت به جور نگريزند
اميدواران دست طلب ز دامن دوست
اگر فروگسلانند در که آويزند
مگر تو روي بپوشي و گر نه ممکن نيست
که اهل معرفت از تو نظر بپرهيزند
نشان من به سر کوي مي فروشان ده
من از کجا و کساني که اهل پرهيزند
بگير جامه صوفي بيار جام شراب
که نيک نامي و مستي به هم نياميزند
رضاي دوست به دست آر و ديگران بگذار
هزار فتنه چه غم باشد ار برانگيزند
مرا که با تو که مقصودي آشتي افتاد
رواست گر همه عالم به جنگ برخيزند
به خونبهاي منت کس مطالبت نکند
حلال باشد خوني که دوستان ريزند
طريق ما سر عجزست و آستان رضا
که از تو صبر نباشد که با تو بستيزند
آفتاب از کوه سر بر مي زند
ماه روي انگشت بر در مي زند
آن کمان ابرو که تير غمزه اش
هر زماني صيد ديگر مي زند
دست و ساعد مي کشد درويش را
تا نپنداري که خنجر مي زند
ياسمين بويي که سرو قامتش
طعنه بر بالاي عرعر مي زند
روي و چشمي دارم اندر مهر او
کاين گهر مي ريزد آن زر مي زند
عشق را پيشانيي بايد چو ميخ
تا حبيبش سنگ بر سر مي زند
انگبين رويان نترسند از مگس
نوش مي گيرند و نشتر مي زنند
در به روي دوست بستن شرط نيست
ور ببندي سر به در بر مي زند
سعديا ديگر قلم پولاد دار
کاين سخن آتش به ني در مي زند
بلبلي بي دل نوايي مي زند
بادپيمايي هوايي مي زند
کس نمي بينم ز بيرون سراي
و اندرونم مرحبايي مي زند
آتشي دارم که مي سوزد وجود
چون بر او باد صبايي مي زند
گر چه دريا را نمي بيند کنار
غرقه حالي دست و پايي مي زند
فتنه اي بر بام باشد تا يکي
سر به ديوار سرايي مي زند
آشنايان را جراحت مرهمست
زان که شمشير آشنايي مي زند
حيف باشد دست او در خون من
پادشاهي با گدايي مي زند
بنده ام گر بي گناهي مي کشد
راضيم گر بي خطايي مي زند
شکر نعمت مي کنم گر خلعتي
مي فرستد يا قفايي مي زند
ناپسنديدست پيش اهل راي
هر که بعد از عشق رايي مي زند
محتسب گو چنگ ميخواران بسوز
مطرب ما خوش به تايي مي زند
دود از آتش مي رود خون از قتيل
سعدي اين دم هم ز جايي مي زند
توانگران که به جنب سراي درويشند
مروتست که هر وقت از او بينديشند
تو اي توانگر حسن از غناي درويشان
خبر نداري اگر خسته اند و گر ريشند
تو را چه غم که يکي در غمت به جان آيد
که دوستان تو چندان که مي کشي بيشند
مرا به علت بيگانگي ز خويش مران
که دوستان وفادار بهتر از خويشند
غلام همت رندان و پاکبازانم
که از محبت با دوست دشمن خويشند
هرآينه لب شيرين جواب تلخ دهد
چنان که صاحب نوشند ضارب نيشند
تو عاشقان مسلم نديده اي سعدي
که تيغ بر سر و سر بنده وار در پيشند
نه چون منند و تو مسکين حريص کوته دست
که ترک هر دو جهان گفته اند و درويشند
يار بايد که هر چه يار کند
بر مراد خود اختيار کند
زينهار از کسي که در غم دوست
پيش بيگانه زينهار کند
بار ياران بکش که دامن گل
آن برد کاحتمال خار کند
خانه عشق در خراباتست
نيک نامي در او چه کار کند
شهربند هواي نفس مباش
سگ شهر استخوان شکار کند
هر شبي يار شاهدي بودن
روز هشياريت خمار کند
قاضي شهر عاشقان بايد
که به يک شاهد اختصار کند
سر سعدي سراي سلطانست
نادر آن جا کسي گذار کند
بخرام بالله تا صبا بيخ صنوبر برکند
برقع افکن تا بهشت از حور زيور برکند
زان روي و خال دلستان برکش نقاب پرنيان
تا پيش رويت آسمان آن خال اختر برکند
خلقي چو من بر روي تو آشفته همچون موي تو
پاي آن نهد در کوي تو کاول دل از سر برکند
زان عارض فرخنده خو نه رنگ دارد گل نه بو
انگشت غيرت را بگو تا چشم عبهر برکند
ما خار غم در پاي جان در کويت اي گلرخ روان
وان گه که را پرواي آن کز پاي نشتر برکند
ماست رويت يا ملک قندست لعلت يا نمک
بنماي پيکر تا فلک مهر از دوپيکر برکند
باري به ناز و دلبري گر سوي صحرا بگذري
واله شود کبک دري طاووس شهپر برکند
سعدي چو شد هندوي تو هل تا پرستد روي تو
کو خيمه زد پهلوي تو فرداي محشر برکند
کسي که روي تو بيند نگه به کس نکند
ز عشق سير نباشد ز عيش بس نکند
در اين روش که تويي پيش هر که بازآيي
گرش به تيغ زني روي بازپس نکند
چنان به پاي تو در مردن آرزومندم
که زندگاني خويشم چنان هوس نکند
به مدتي نفسي ياد دوستي نکني
که ياد تو نتواند که يک نفس نکند
ندانمت که اجازت نوشت و فتوي داد
که خون خلق بريزي مکن که کس نکند
اگر نصيب نبخشي نظر دريغ مدار
شکرفروش چنين ظلم بر مگس نکند
بنال سعدي اگر عشق دوستان داري
که هيچ بلبل از اين ناله در قفس نکند
چه کند بنده که بر جور تحمل نکند
دل اگر تنگ شود مهر تبدل نکند
دل و دين در سر کارت شد و بسياري نيست
سر و جان خواه که ديوانه تأمل نکند
سحر گويند حرامست در اين عهد وليک
چشمت آن کرد که هاروت به بابل نکند
غرقه در بحر عميق تو چنان بي خبرم
که مبادا که چه دريام به ساحل نکند
به گلستان نروم تا تو در آغوش مني
بلبل ار روي تو بيند طلب گل نکند
هر که با دوست چو سعدي نفسي خوش دريافت
چيز و کس در نظرش باز تخيل نکند
ميل بين کان سروبالا مي کند
سرو بين کاهنگ صحرا مي کند
ميل از اين خوشتر نداند کرد سرو
ناخوش آن ميلست کز ما مي کند
حاجت صحرا نبود آيينه هست
گر نگارستان تماشا مي کند
غافلست از صورت زيباي او
آن که صورت هاي ديبا مي کند
من هم اول روز دانستم که عشق
خون مباح و خانه يغما مي کند
صبر هم سودي ندارد کآب چشم
راز پنهان آشکارا مي کند
گر مراد ما نباشد گو مباش
چون مراد اوست هل تا مي کند
يار زيبا گر بريزد خون يار
زشت نتوان گفت زيبا مي کند
سعديا بعد از تحمل چاره نيست
هر ستم کان دوست با ما مي کند
تا مگس را جان شيرين در تنست
گرد آن گردد که حلوا مي کند
سرو بلند بين که چه رفتار مي کند
وان ماه محتشم که چه گفتار مي کند
آن چشم مست بين که به شوخي و دلبري
قصد هلاک مردم هشيار مي کند
ديوانه مي کند دل صاحب تميز را
هر گه که التفات پري وار مي کند
ما روي کرده از همه عالم به روي او
وان سست عهد روي به ديوار مي کند
عاقل خبر ندارد از اندوه عاشقان
خفتست او عيب مردم بيدار مي کند
من طاقت شکيب ندارم ز روي خوب
صوفي به عجز خويشتن اقرار مي کند
بيچاره از مطالعه روي نيکوان
صد بار توبه کرد و دگربار مي کند
سعدي نگفتمت که خم زلف شاهدان
دربند او مشو که گرفتار مي کند
زلف او بر رخ چو جولان مي کند
مشک را در شهر ارزان مي کند
جوهري عقل در بازار حسن
قيمت لعلش به صد جان مي کند
آفتاب حسن او تا شعله زد
ماه رخ در پرده پنهان مي کند
من همه قصد وصالش مي کنم
وان ستمگر عزم هجران مي کند
گر نمکدان پرشکر خواهي مترس
تلخيي کان شکرستان مي کند
تير مژگان و کمان ابروش
عاشقان را عيد قربان مي کند
از وفاها هر چه بتوان مي کنم
وز جفاها هر چه نتوان مي کند
يار با ما بي وفايي مي کند
بي گناه از من جدايي مي کند
شمع جانم را بکشت آن بي وفا
جاي ديگر روشنايي مي کند
مي کند با خويش خود بيگانگي
با غريبان آشنايي مي کند
جوفروشست آن نگار سنگ دل
با من او گندم نمايي مي کند
يار من اوباش و قلاشست و رند
بر من او خود پارسايي مي کند
اي مسلمانان به فريادم رسيد
کان فلاني بي وفايي مي کند
کشتي عمرم شکستست از غمش
از من مسکين جدايي مي کند
آن چه با من مي کند اندر زمان
آفت دور سمايي مي کند
سعدي شيرين سخن در راه عشق
از لبش بوسي گدايي مي کند
هر که بي او زندگاني مي کند
گر نمي ميرد گراني مي کند
من بر آن بودم که ندهم دل به عشق
سروبالا دلستاني مي کند
مهرباني مي نمايم بر قدش
سنگ دل نامهرباني مي کند
برف پيري مي نشيند بر سرم
همچنان طبعم جواني مي کند
ماجراي دل نمي گفتم به خلق
آب چشمم ترجماني مي کند
آهن افسرده مي کوبد که جهد
با قضاي آسماني مي کند
عقل را با عشق زور پنجه نيست
احتمال از ناتواني مي کند
چشم سعدي در اميد روي يار
چون دهانش درفشاني مي کند
هم بود شوري در اين سر بي خلاف
کاين همه شيرين زباني مي کند
دلبرا پيش وجودت همه خوبان عدمند
سروران بر در سوداي تو خاک قدمند
شهري اندر هوست سوخته در آتش عشق
خلقي اندر طلبت غرقه درياي غمند
خون صاحب نظران ريختي اي کعبه حسن
قتل اينان که روا داشت که صيد حرمند
صنم اندر بلد کفر پرستند و صليب
زلف و روي تو در اسلام صليب و صنمند
گاه گاهي بگذر در صف دلسوختگان
تا ثناييت بگويند و دعايي بدمند
هر خم از جعد پريشان تو زندان دليست
تا نگويي که اسيران کمند تو کمند
حرف هاي خط موزون تو پيرامن روي
گويي از مشک سيه بر گل سوري رقمند
در چمن سرو ستادست و صنوبر خاموش
که اگر قامت زيبا ننمايي بچمند
زين اميران ملاحت که تو بيني بر کس
به شکايت نتوان رفت که خصم و حکمند
بندگان را نه گزيرست ز حکمت نه گريز
چه کنند ار بکشي ور بنوازي خدمند
جور دشمن چه کند گر نکشد طالب دوست
گنج و مار و گل و خار و غم و شادي به همند
غم دل با تو نگويم که تو در راحت نفس
نشناسي که جگرسوختگان در المند
تو سبکبار قوي حال کجا دريابي
که ضعيفان غمت بارکشان ستمند
سعديا عاشق صادق ز بلا نگريزد
سست عهدان ارادت ز ملامت برمند
با دوست باش گر همه آفاق دشمنند
کو مرهمست اگر دگران نيش مي زنند
اي صورتي که پيش تو خوبان روزگار
همچون طلسم پاي خجالت به دامنند
يک بامداد اگر بخرامي به بوستان
بيني که سرو را ز لب جوي برکنند
تلخست پيش طايفه اي جور خوبروي
از معتقد شنو که شکر مي پراکنند
اي متقي گر اهل دلي ديده ها بدوز
کاينان به دل ربودن مردم معينند
يا پرده اي به چشم تأمل فروگذار
يا دل بنه که پرده ز کارت برافکنند
جانم دريغ نيست وليکن دل ضعيف
صندوق سر توست نخواهم که بشکنند
حسن تو نادرست در اين عهد و شعر من
من چشم بر تو و همگان گوش بر منند
گويي جمال دوست که بيند چنان که اوست
الا به راه ديده سعدي نظر کنند
شوخي مکن اي يار که صاحب نظرانند
بيگانه و خويش از پس و پيشت نگرانند
کس نيست که پنهان نظري با تو ندارد
من نيز بر آنم که همه خلق بر آنند
اهل نظرانند که چشمي به ارادت
با روي تو دارند و دگر بي بصرانند
هر کس غم دين دارد و هر کس غم دنيا
بعد از غم رويت غم بيهوده خورانند
ساقي بده آن کوزه خمخانه به درويش
کان ها که بمردند گل کوزه گرانند
چشمي که جمال تو نديدست چه ديدست
افسوس بر اينان که به غفلت گذرانند
تا راي کجا داري و پرواي که داري
کز هر طرفت طايفه اي منتظرانند
اينان که به ديدار تو در رقص مي آيند
چون مي روي اندر طلبت جامه درانند
سعدي به جفا ترک محبت نتوان گفت
بر در بنشينم اگر از خانه برانند
اين جا شکري هست که چندين مگسانند
يا بوالعجبي کاين همه صاحب هوسانند
بس در طلبت سعي نموديم و نگفتي
کاين هيچ کسان در طلب ما چه کسانند
اي قافله سالار چنين گرم چه راني
آهسته که در کوه و کمر بازپسانند
صد مشعله افروخته گردد به چراغي
اين نور تو داري و دگر مقتبسانند
من قلب و لسانم به وفاداري و صحبت
و اينان همه قلبند که پيش تو لسانند
آنان که شب آرام نگيرند ز فکرت
چون صبح پديدست که صادق نفسانند
و آنان که به ديدار چنان ميل ندارند
سوگند توان خورد که بي عقل و خسانند
داني چه جفا مي رود از دست رقيبت
حيفست که طوطي و زغن هم قفسانند
در طالع من نيست که نزديک تو باشم
مي گويمت از دور دعا گر برسانند
خوبرويان جفاپيشه وفا نيز کنند
به کسان درد فرستند و دوا نيز کنند
پادشاهان ملاحت چو به نخجير روند
صيد را پاي ببندند و رها نيز کنند
نظري کن به من خسته که ارباب کرم
به ضعيفان نظر از بهر خدا نيز کنند
عاشقان را ز بر خويش مران تا بر تو
سر و زر هر دو فشانند و دعا نيز کنند
گر کند ميل به خوبان دل من عيب مکن
کاين گناهيست که در شهر شما نيز کنند
بوسه اي زان دهن تنگ بده يا بفروش
کاين متاعيست که بخشند و بها نيز کنند
تو خطايي بچه اي از تو خطا نيست عجب
کان که از اهل صوابند خطا نيز کنند
گر رود نام من اندر دهنت باکي نيست
پادشاهان به غلط ياد گدا نيز کنند
سعديا گر نکند ياد تو آن ماه مرنج
ما که باشيم که انديشه ما نيز کنند
اگر تو برشکني دوستان سلام کنند
که جور قاعده باشد که بر غلام کنند
هزار زخم پياپي گر اتفاق افتد
ز دست دوست نشايد که انتقام کنند
به تيغ اگر بزني بي دريغ و برگردي
چو روي باز کني بازت احترام کنند
مرا کمند ميفکن که خود گرفتارم
لويشه بر سر اسبان بدلگام کنند
چو مرغ خانه به سنگم بزن که بازآيم
نه وحشيم که مرا پاي بند دام کنند
يکي به گوشه چشم التفات کن ما را
که پادشاهان گه گه نظر به عام کنند
که گفت در رخ زيبا حلال نيست نظر
حلال نيست که بر دوستان حرام کنند
ز من بپرس که فتوي دهم به مذهب عشق
نظر به روي تو شايد که بردوام کنند
دهان غنچه بدرد نسيم باد صبا
لبان لعل تو وقتي که ابتسام کنند
غريب مشرق و مغرب به آشنايي تو
غريب نيست که در شهر ما مقام کنند
من از روي تو نپيچم که شرط عشق آنست
که روي در غرض و پشت برملام کنند
به جان مضايقه با دوستان مکن سعدي
که دوستي نبود هر چه ناتمام کنند
نشايد که خوبان به صحرا روند
همه کس شناسند و هر جا روند
حلالست رفتن به صحرا وليک
نه انصاف باشد که بي ما روند
نبايد دل از دست مردم ربود
چو خواهند جايي که تنها روند
که بپسندد از باغبانان گل
که از بانگ بلبل به سودا روند
برآرند فرياد عشق از ختا
گر اين شوخ چشمان به يغما روند
همه سروها را ببايد خميد
که در پاي آن سروبالا روند
بسا هوشمندا که در کوي عشق
چو من عاقل آيند و شيدا روند
بسازيم بر آسمان سلمي
اگر شاهدان بر ثريا روند
نه سعدي در اين گل فرورفت و بس
که آنان که بر روي دريا روند
به بوي آن که شبي در حرم بياسايند
هزار باديه سهلست اگر بپيمايند
طريق عشق جفا بردنست و جانبازي
دگر چه چاره که با زورمند برنايند
اگر به بام برآيد ستاره پيشاني
چو ماه عيد به انگشت هاش بنمايند
در گريز نبستست ليکن از نظرش
کجا روند اسيران که بند بر پايند
ز خون عزيزترم نيست مايه اي در تن
فداي دست عزيزان اگر بيالايند
مگر به خيل تو با دوستان نپيوندند
مگر به شهر تو بر عاشقان نبخشايند
فداي جان تو گر جان من طمع داري
غلام حلقه به گوش آن کند که فرمايند
هزار سرو خرامان به راستي نرسد
به قامت تو و گر سر بر آسمان سايند
حديث حسن تو و داستان عشق مرا
هزار ليلي و مجنون بر آن نيفزايند
مثال سعدي عودست تا نسوزاني
جماعت از نفسش دم به دم نياسايند
اختراني که به شب در نظر ما آيند
پيش خورشيد محالست که پيدا آيند
همچنين پيش وجودت همه خوبان عدمند
گر چه در چشم خلايق همه زيبا آيند
مردم از قاتل عمدا بگريزند به جان
پاکبازان بر شمشير تو عمدا آيند
تا ملامت نکني طايفه رندان را
که جمال تو ببينند و به غوغا آيند
يعلم الله که گر آيي به تماشا روزي
مردمان از در و بامت به تماشا آيند
دلق و سجاده ناموس به ميخانه فرست
تا مريدان تو در رقص و تمنا آيند
از سر صوفي سالوس دوتايي برکش
کاندر اين ره ادب آنست که يکتا آيند
مي ندانم خطر دوزخ و سوداي بهشت
هر کجا خيمه زني اهل دل آن جا آيند
آه سعدي جگر گوشه نشينان خون کرد
خرم آن روز که از خانه به صحرا آيند
تو را سماع نباشد که سوز عشق نبود
گمان مبر که برآيد ز خام هرگز دود
چو هر چه مي رسد از دست اوست فرقي نيست
ميان شربت نوشين و تيغ زهرآلود
نسيم باد صبا بوي يار من دارد
چو باد خواهم از اين پس به بوي او پيمود
همي گذشت و نظر کردمش به گوشه چشم
که يک نظر بربايم مرا ز من بربود
به صبر خواستم احوال عشق پوشيدن
دگر به گل نتوانستم آفتاب اندود
سوار عقل که باشد که پشت ننمايد
در آن مقام که سلطان عشق روي نمود
پيام ما که رساند به خدمتش که رضا
رضاي توست گرم خسته داري ار خشنود
شبي نرفت که سعدي به داغ عشق نگفت
دگر شب آمد و کي بي تو روز خواهد بود
نفسي وقت بهارم هوس صحرا بود
با رفيقي دو که دايم نتوان تنها بود
خاک شيراز چو ديباي منقش ديدم
وان همه صورت شاهد که بر آن ديبا بود
پارس در سايه اقبال اتابک ايمن
ليکن از ناله مرغان چمن غوغا بود
شکرين پسته دهاني به تفرج بگذشت
که چه گويم نتوان گفت که چون زيبا بود
يعلم الله که شقايق نه بدان لطف و سمن
نه بدان بوي و صنوبر نه بدان بالا بود
فتنه سامريش در نظر شورانگيز
نفس عيسويش در لب شکرخا بود
من در انديشه که بت يا مه نو يا ملکست
يار بت پيکر مه روي ملک سيما بود
دل سعدي و جهاني به دمي غارت کرد
همچو نوروز که بر خوان ملک يغما بود
از دست دوست هر چه ستاني شکر بود
وز دست غير دوست تبرزد تبر بود
دشمن گر آستين گل افشاندت به روي
از تير چرخ و سنگ فلاخن بتر بود
گر خاک پاي دوست خداوند شوق را
در ديدگان کشند جلاي بصر بود
شرط وفاست آن که چو شمشير برکشد
يار عزيز جان عزيزش سپر بود
يا رب هلاک من مکن الا به دست دوست
تا وقت جان سپردنم اندر نظر بود
گر جان دهي و گر سر بيچارگي نهي
در پاي دوست هر چه کني مختصر بود
ما سر نهاده ايم تو داني و تيغ و تاج
تيغي که ماه روي زند تاج سر بود
مشتاق را که سر برود در وفاي يار
آن روز روز دولت و روز ظفر بود
ما ترک جان از اول اين کار گفته ايم
آن را که جان عزيز بود در خطر بود
آن کز بلا بترسد و از قتل غم خورد
او عاقلست و شيوه مجنون دگر بود
با نيم پختگان نتوان گفت سوز عشق
خام از عذاب سوختگان بي خبر بود
جانا دل شکسته سعدي نگاه دار
داني که آه سوختگان را اثر بود
مرا راحت از زندگي دوش بود
که آن ماه رويم در آغوش بود
چنان مست ديدار و حيران عشق
که دنيا و دينم فراموش بود
نگويم مي لعل شيرين گوار
که زهر از کف دست او نوش بود
ندانستم از غايت لطف و حسن
که سيم و سمن يا بر و دوش بود
به ديدار و گفتار جان پرورش
سراپاي من ديده و گوش بود
نمي دانم اين شب که چون روز شد
کسي بازداند که باهوش بود
مؤذن غلط کرد بانگ نماز
مگر همچو من مست و مدهوش بود
بگفتيم و دشمن بدانست و دوست
نماند آن تحمل که سرپوش بود
به خوابش مگر ديده اي سعديا
زبان درکش امروز کان دوش بود
مبادا که گنجي ببيند فقير
که نتواند از حرص خاموش بود
ناچار هر که صاحب روي نکو بود
هر جا که بگذرد همه چشمي در او بود
اي گل تو نيز شوخي بلبل معاف دار
کان جا که رنگ و بوي بود گفت و گو بود
نفس آرزو کند که تو لب بر لبش نهي
بعد از هزار سال که خاکش سبو بود
پاکيزه روي در همه شهري بود وليک
نه چون تو پاکدامن و پاکيزه خو بود
اي گوي حسن برده ز خوبان روزگار
مسکين کسي که در خم چوگان چو گو بود
مويي چنين دريغ نباشد گره زدن
بگذار تا کنار و برت مشک بو بود
پندارم آن که با تو ندارد تعلقي
نه آدمي که صورتي از سنگ و رو بود
من باري از تو بر نتوانم گرفت چشم
گم کرده دل هرآينه در جست و جو بود
بر مي نيايد از دل تنگم نفس تمام
چون ناله کسي که به چاهي فرو بود
سعدي سپاس دار و جفا بين و دم مزن
کز دست نيکوان همه چيزي نکو بود
من چه در پاي تو ريزم که خوراي تو بود
سر نه چيزست که شايسته پاي تو بود
خرم آن روي که در روي تو باشد همه عمر
وين نباشد مگر آن وقت که راي تو بود
ذره اي در همه اجزاي من مسکين نيست
که نه آن ذره معلق به هواي تو بود
تا تو را جاي شد اي سرو روان در دل من
هيچ کس مي نپسندم که به جاي تو بود
به وفاي تو که گر خشت زنند از گل من
همچنان در دل من مهر و وفاي تو بود
غايت آنست که ما در سر کار تو رويم
مرگ ما باک نباشد چو بقاي تو بود
من پروانه صفت پيش تو اي شمع چگل
گر بسوزم گنه من نه خطاي تو بود
عجبست آن که تو را ديد و حديث تو شنيد
که همه عمر نه مشتاق لقاي تو بود
خوش بود ناله دلسوختگان از سر درد
خاصه دردي که به اميد دواي تو بود
ملک دنيا همه با همت سعدي هيچست
پادشاهيش همين بس که گداي تو بود
يا رب شب دوشين چه مبارک سحري بود
کو را به سر کشته هجران گذري بود
آن دوست که ما را به ارادت نظري هست
با او مگر او را به عنايت نظري بود
من بعد حکايت نکنم تلخي هجران
کان ميوه که از صبر برآمد شکري بود
رويي نتوان گفت که حسنش به چه ماند
گويي که در آن نيم شب از روز دري بود
گويم قمري بود کس از من نپسندد
باغي که به هر شاخ درختش قمري بود
آن دم که خبر بودم از او تا تو نگويي
کز خويشتن و هر که جهانم خبري بود
در عالم وصفش به جهاني برسيدم
کاندر نظرم هر دو جهان مختصري بود
من بودم و او ني قلم اندر سر من کش
با او نتوان گفت وجود دگري بود
با غمزه خوبان که چو شمشير کشيدست
در صبر بديدم که نه محکم سپري بود
سعدي نتواني که دگر ديده بدوزي
کان دل بربودند که صبرش قدري بود
عيبي نباشد از تو که بر ما جفا رود
مجنون از آستانه ليلي کجا رود
گر من فداي جان تو گردم دريغ نيست
بسيار سر که در سر مهر و وفا رود
ور من گداي کوي تو باشم غريب نيست
قارون اگر به خيل تو آيد گدا رود
مجروح تير عشق اگرش تيغ بر قفاست
چون مي رود ز پيش تو چشم از قفا رود
حيف آيدم که پاي همي بر زمين نهي
کاين پاي لايقست که بر چشم ما رود
در هيچ موقفم سر گفت و شنيد نيست
الا در آن مقام که ذکر شما رود
اي هوشيار اگر به سر مست بگذري
عيبش مکن که بر سر مردم قضا رود
ما چون نشانه پاي به گل در بمانده ايم
خصم آن حريف نيست که تيرش خطا رود
اي آشناي کوي محبت صبور باش
بيداد نيکوان همه بر آشنا رود
سعدي به در نمي کني از سر هواي دوست
در پات لازمست که خار جفا رود
گفتمش سير ببينم مگر از دل برود
وان چنان پاي گرفتست که مشکل برود
دلي از سنگ ببايد به سر راه وداع
تا تحمل کند آن روز که محمل برود
چشم حسرت به سر اشک فرو مي گيرم
که اگر راه دهم قافله بر گل برود
ره نديدم چو برفت از نظرم صورت دوست
همچو چشمي که چراغش ز مقابل برود
موج از اين بار چنان کشتي طاقت بشکست
که عجب دارم اگر تخته به ساحل برود
سهل بود آن که به شمشير عتابم مي کشت
قتل صاحب نظر آنست که قاتل برود
نه عجب گر برود قاعده صبر و شکيب
پيش هر چشم که آن قد و شمايل برود
کس ندانم که در اين شهر گرفتار تو نيست
مگر آن کس که به شهر آيد و غافل برود
گر همه عمر ندادست کسي دل به خيال
چون ببايد به سر راه تو بي دل برود
روي بنماي که صبر از دل صوفي ببري
پرده بردار که هوش از تن عاقل برود
سعدي ار عشق نبازد چه کند ملک وجود
حيف باشد که همه عمر به باطل برود
قيمت وصل نداند مگر آزرده هجر
مانده آسوده بخسبد چو به منزل برود
هر که مجموع نباشد به تماشا نرود
يار با يار سفرکرده به تنها نرود
باد آسايش گيتي نزند بر دل ريش
صبح صادق ندمد تا شب يلدا نرود
بر دل آويختگان عرصه عالم تنگست
کان که جايي به گل افتاد دگر جا نرود
هرگز انديشه يار از دل ديوانه عشق
به تماشاي گل و سبزه و صحرا نرود
به سر خار مغيلان بروم با تو چنان
به ارادت که يکي بر سر ديبا نرود
با همه رفتن زيباي تذرو اندر باغ
که به شوخي برود پيش تو زيبا نرود
گر تو اي تخت سليمان به سر ما زين دست
رفت خواهي عجب ار مورچه در پا نرود
باغبانان به شب از زحمت بلبل چونند
که در ايام گل از باغچه غوغا نرود
همه عالم سخنم رفت و به گوشت نرسيد
آري آن جا که تو باشي سخن ما نرود
هر که ما را به نصيحت ز تو مي پيچد روي
گو به شمشير که عاشق به مدارا نرود
ماه رخسار بپوشي تو بت يغمايي
تا دل خلقي از اين شهر به يغما نرود
گوهر قيمتي از کام نهنگان آرند
هر که او را غم جانست به دريا نرود
سعديا بار کش و يار فراموش مکن
مهر وامق به جفا کردن عذرا نرود
هر که را باغچه اي هست به بستان نرود
هر که مجموع نشستست پريشان نرود
آن که در دامنش آويخته باشد خاري
هرگزش گوشه خاطر به گلستان نرود
سفر قبله درازست و مجاور با دوست
روي در قبله معني به بيابان نرود
گر بيارند کليد همه درهاي بهشت
جان عاشق به تماشاگه رضوان نرود
گر سرت مست کند بوي حقيقت روزي
اندرونت به گل و لاله و ريحان نرود
هر که دانست که منزلگه معشوق کجاست
مدعي باشد اگر بر سر پيکان نرود
صفت عاشق صادق به درستي آنست
که گرش سر برود از سر پيمان نرود
به نصيحتگر دل شيفته مي بايد گفت
برو اي خواجه که اين درد به درمان نرود
به ملامت نبرند از دل ما صورت عشق
نقش بر سنگ نبشتست به طوفان نرود
عشق را عقل نمي خواست که بيند ليکن
هيچ عيار نباشد که به زندان نرود
سعديا گر همه شب شرح غمش خواهي گفت
شب به پايان رود و شرح به پايان نرود
در من اين عيب قديمست و به در مي نرود
که مرا بي مي و معشوق به سر مي نرود
صبرم از دوست مفرماي و تعنت بگذار
کاين بلاييست که از طبع بشر مي نرود
مرغ مؤلوف که با خانه خدا انس گرفت
گر به سنگش بزني جاي دگر مي نرود
عجب از ديده گريان منت مي آيد
عجب آنست کز او خون جگر مي نرود
من از اين بازنيايم که گرفتم در پيش
اگرم مي رود از پيش اگر مي نرود
خواستم تا نظري بنگرم و بازآيم
گفت از اين کوچه ما راه به در مي نرود
جور معشوق چنان نيست که الزام رقيب
گويي ابريست که از پيش قمر مي نرود
تا تو منظور پديد آمدي اي فتنه پارس
هيچ دل نيست که دنبال نظر مي نرود
زخم شمشير غمت را به شکيبايي و عقل
چند مرهم بنهاديم و اثر مي نرود
ترک دنيا و تماشا و تنعم گفتيم
مهر مهريست که چون نقش حجر مي نرود
موضعي در همه آفاق ندانم امروز
کز حديث من و حسن تو خبر مي نرود
اي که گفتي مرو اندر پي خوبان سعدي
چند گويي مگس از پيش شکر مي نرود
سروبالايي به صحرا مي رود
رفتنش بين تا چه زيبا مي رود
تا کدامين باغ از او خرمترست
کو به رامش کردن آن جا مي رود
مي رود در راه و در اجزاي خاک
مرده مي گويد مسيحا مي رود
اين چنين بيخود نرفتي سنگ دل
گر بدانستي چه بر ما مي رود
اهل دل را گو نگه داريد چشم
کان پري پيکر به يغما مي رود
هر که را در شهر ديد از مرد و زن
دل ربود اکنون به صحرا مي رود
آفتاب و سرو غيرت مي برند
کآفتابي سروبالا مي رود
باغ را چندان بساط افکنده اند
کآدمي بر فرش ديبا مي رود
عقل را با عشق زور پنجه نيست
کار مسکين از مدارا مي رود
سعديا دل در سرش کردي و رفت
بلکه جانش نيز در پا مي رود
اي ساربان آهسته رو کآرام جانم مي رود
وان دل که با خود داشتم با دلستانم مي رود
من مانده ام مهجور از او بيچاره و رنجور از او
گويي که نيشي دور از او در استخوانم مي رود
گفتم به نيرنگ و فسون پنهان کنم ريش درون
پنهان نمي ماند که خون بر آستانم مي رود
محمل بدار اي ساروان تندي مکن با کاروان
کز عشق آن سرو روان گويي روانم مي رود
او مي رود دامن کشان من زهر تنهايي چشان
ديگر مپرس از من نشان کز دل نشانم مي رود
برگشت يار سرکشم بگذاشت عيش ناخوشم
چون مجمري پرآتشم کز سر دخانم مي رود
با آن همه بيداد او وين عهد بي بنياد او
در سينه دارم ياد او يا بر زبانم مي رود
بازآي و بر چشمم نشين اي دلستان نازنين
کآشوب و فرياد از زمين بر آسمانم مي رود
شب تا سحر مي نغنوم و اندرز کس مي نشنوم
وين ره نه قاصد مي روم کز کف عنانم مي رود
گفتم بگريم تا ابل چون خر فروماند به گل
وين نيز نتوانم که دل با کاروانم مي رود
صبر از وصال يار من برگشتن از دلدار من
گر چه نباشد کار من هم کار از آنم مي رود
در رفتن جان از بدن گويند هر نوعي سخن
من خود به چشم خويشتن ديدم که جانم مي رود
سعدي فغان از دست ما لايق نبود اي بي وفا
طاقت نميارم جفا کار از فغانم مي رود
آن که مرا آرزوست دير ميسر شود
وين چه مرا در سرست عمر در اين سر شود
تا تو نيايي به فضل رفتن ما باطلست
ور به مثل پاي سعي در طلبت سر شود
برق جمالي بجست خرمن خلقي بسوخت
زان همه آتش نگفت دود دلي برشود
اي نظر آفتاب هيچ زيان داردت
گر در و ديوار ما از تو منور شود
گر نگهي دوست وار بر طرف ما کني
حقه همان کيمياست وين مس ما زر شود
هوش خردمند را عشق به تاراج برد
من نشنيدم که باز صيد کبوتر شود
گر تو چنين خوبروي بار دگر بگذري
سنت پرهيزگار دين قلندر شود
هر که به گل دربماند تا بنگيرند دست
هر چه کند جهد بيش پاي فروتر شود
چون متصور شود در دل ما نقش دوست
همچو بتش بشکنيم هر چه مصور شود
پرتو خورشيد عشق بر همه افتد وليک
سنگ به يک نوع نيست تا همه گوهر شود
هر که به گوش قبول دفتر سعدي شنيد
دفتر وعظش به گوش همچو دف تر شود
هر لحظه در برم دل از انديشه خون شود
تا منتهاي کار من از عشق چون شود
دل برقرار نيست که گويم نصيحتي
از راه عقل و معرفتش رهنمون شود
يار آن حريف نيست که از در درآيدم
عشق آن حديث نيست که از دل برون شود
فرهادوارم از لب شيرين گزير نيست
ور کوه محنتم به مثل بيستون شود
ساکن نمي شود نفسي آب چشم من
سيماب طرفه نبود اگر بي سکون شود
دم درکش از ملامتم اي دوست زينهار
کاين درد عاشقي به ملامت فزون شود
جز ديده هيچ دوست نديدم که سعي کرد
تا زعفران چهره من لاله گون شود
ديوار دل به سنگ تعنت خراب گشت
رخت سراي عقل به يغما کنون شود
چون دور عارض تو برانداخت رسم عقل
ترسم که عشق در سر سعدي جنون شود
بخت اين کند که راي تو با ما يکي شود
تا بشنود حسود و بر او ناوکي شود
خونم بريز و بر سر خاکم گذار کن
کاين رنج و سختيم همه پيش اندکي شود
آن را مسلمست تماشاي نوبهار
کز عشق بوستان گل و خارش يکي شود
اي مفلس آن چه در سر توست از خيال گنج
پايت ضرورتست که در مهلکي شود
سعدي در اين کمند به ديوانگي فتاد
گر ديگرش خلاص بود زيرکي شود
آن که نقشي ديگرش جايي مصور مي شود
نقش او در چشم ما هر روز خوشتر مي شود
عشق داني چيست سلطاني که هر جا خيمه زد
بي خلاف آن مملکت بر وي مقرر مي شود
ديگران را تلخ مي آيد شراب جور عشق
ما ز دست دوست مي گيريم و شکر مي شود
دل ز جان برگير و در بر گير يار مهربان
گر بدين مقدارت آن دولت ميسر مي شود
هرگزم در سر نبود انديشه سودا وليک
پيل اگر دربند مي افتد مسخر مي شود
عيش ها دارم در اين آتش که بيني دم به دم
کاندرونم گر چه مي سوزد منور مي شود
تا نپنداري که با ديگر کسم خاطر خوشست
ظاهرم با جمع و خاطر جاي ديگر مي شود
غيرتم گويد نگويم با حريفان راز خويش
باز مي بينم که در آفاق دفتر مي شود
آب شوق از چشم سعدي مي رود بر دست و خط
لاجرم چون شعر مي آيد سخن تر مي شود
قول مطبوع از درون سوزناک آيد که عود
چون همي سوزد جهان از وي معطر مي شود
هفته اي مي رود از عمر و به ده روز کشيد
کز گلستان صفا بوي وفايي ندميد
آن که برگشت و جفا کرد به هيچم بفروخت
به همه عالمش از من نتوانند خريد
هر چه زان تلختر اندر همه عالم نبود
گو بگو از لب شيرين که لطيفست و لذيذ
گر من از خار بترسم نبرم دامن گل
کام در کام نهنگست ببايد طلبيد
مرو اي دوست که ما بي تو نخواهيم نشست
مبر اي يار که ما از تو نخواهيم بريد
از تو با مصلحت خويش نمي پردازم
که محالست که در خود نگرد هر که تو ديد
آفرين کردن و دشنام شنيدن سهلست
چه از آن به که بود با تو مرا گفت و شنيد
جهد بسيار بکردم که نگويم غم دل
عاقبت جان به دهان آمد و طاقت برسيد
آخر اي مطرب از اين پرده عشاق بگرد
چند گويي که مرا پرده به چنگ تو دريد
تشنگانت به لب اي چشمه حيوان مردند
چند چون ماهي بر خشک توانند طپيد
سخن سعدي بشنو که تو خود زيبايي
خاصه آن وقت که در گوش کني مرواريد
چه سروست آن که بالا مي نمايد
عنان از دست دل ها مي ربايد
که زاد اين صورت منظور محبوب
از اين صورت ندانم تا چه زايد
اگر صد نوبتش چون قرص خورشيد
ببينم آب در چشم من آيد
کس اندر عهد ما مانند وي نيست
ولي ترسم به عهد ما نپايد
فراغت زان طرف چندان که خواهي
وزين جانب محبت مي فزايد
حديث عشق جانان گفتني نيست
و گر گويي کسي همدرد بايد
درازاي شب از ناخفتگان پرس
که خواب آلوده را کوته نمايد
مرا پاي گريز از دست او نيست
اگر مي بنددم ور مي گشايد
رها کن تا بيفتد ناتواني
که با سرپنجگان زور آزمايد
نشايد خون سعدي بي سبب ريخت
وليکن چون مراد اوست شايد
نگفتم روزه بسياري نپايد
رياضت بگذرد سختي سر آيد
پس از دشواري آسانيست ناچار
وليکن آدمي را صبر بايد
رخ از ما تا به کي پنهان کند عيد
هلال آنک به ابرو مي نمايد
سرابستان در اين موسم چه بندي
درش بگشاي تا دل برگشايد
غلامان را بگو تا عود سوزند
کنيزک را بگو تا مشک سايد
که پندارم نگار سروبالا
در اين دم تهنيت گويان درآيد
سواران حلقه بربودند و آن شوخ
هنوز از حلقه ها دل مي ربايد
چو يار اندر حديث آيد به مجلس
مغني را بگو تا کم سرايد
که شعر اندر چنين مجلس نگنجد
بلي گر گفته سعديست شايد
به حسن دلبر من هيچ در نمي بايد
جز اين دقيقه که با دوستان نمي پايد
حلاوتيست لب لعل آبدارش را
که در حديث نيايد چو در حديث آيد
ز چشم غمزده خون مي رود به حسرت آن
که او به گوشه چشم التفات فرمايد
بيا که دم به دمت ياد مي رود هر چند
که ياد آب بجز تشنگي نيفزايد
اميدوار تو جمعي که روي بنمايي
اگر چه فتنه نشايد که روي بنمايد
نخست خونم اگر مي روي به قتل بريز
که گر نريزي از ديده ام بپالايد
به انتظار تو آبي که مي رود از چشم
به آب چشم نماند که چشمه مي زايد
کنند هر کسي از حضرتت تمنايي
خلاف همت من کز توام تو مي بايد
شکر به دست ترش روي خادمم مفرست
و گر به دست خودم زهر مي دهي شايد
تو همچو کعبه عزيز اوفتاده اي در اصل
که هر که وصل تو خواهد جهان بپيمايد
من آن قياس نکردم که زور بازوي عشق
عنان عقل ز دست حکيم بربايد
نگفتمت که به ترکان نظر مکن سعدي
چو ترک ترک نگفتي تحملت بايد
در سراي در اين شهر اگر کسي خواهد
که روي خوب نبيند به گل براندايد
بخت بازآيد از آن در که يکي چون درآيد
روي ميمون تو ديدن در دولت بگشايد
صبر بسيار ببايد پدر پير فلک را
تا دگر مادر گيتي چو تو فرزند بزايد
اين لطافت که تو داري همه دل ها بفريبد
وين بشاشت که تو داري همه غم ها بزدايد
رشکم از پيرهن آيد که در آغوش تو خسبد
زهرم از غاليه آيد که بر اندام تو سايد
نيشکر با همه شيريني اگر لب بگشايي
پيش نطق شکرينت چو ني انگشت بخايد
گر مرا هيچ نباشد نه به دنيا نه به عقبي
چون تو دارم همه دارم دگرم هيچ نبايد
دل به سختي بنهادم پس از آن دل به تو دادم
هر که از دوست تحمل نکند عهد نپايد
با همه خلق نمودم خم ابرو که تو داري
ماه نو هر که ببيند به همه کس بنمايد
گر حلالست که خون همه عالم تو بريزي
آن که روي از همه عالم به تو آورد نشايد
چشم عاشق نتوان دوخت که معشوق نبيند
پاي بلبل نتوان بست که بر گل نسرايد
سعديا ديدن زيبا نه حرامست وليکن
نظري گر بربايي دلت از کف بربايد
سروي چو تو مي بايد تا باغ بيارايد
ور در همه باغستان سروي نبود شايد
در عقل نمي گنجد در وهم نمي آيد
کز تخم بني آدم فرزند پري زايد
چندان دل مشتاقان بربود لب لعلت
کاندر همه شهر اکنون دل نيست که بربايد
هر کس سر سودايي دارند و تمنايي
من بنده فرمانم تا دوست چه فرمايد
گر سر برود قطعا در پاي نگارينش
سهلست ولي ترسم کو دست نيالايد
حقا که مرا دنيا بي دوست نمي بايد
با تفرقه خاطر دنيا به چه کار آيد
سرهاست در اين سودا چون حلقه زنان بر در
تا بخت بلند اين در بر روي که بگشايد
ترسم نکند ليلي هرگز به وفا ميلي
تا خون دل مجنون از ديده نپالايد
بر خسته نبخشايد آن سرکش سنگين دل
باشد که چو بازآيد بر کشته ببخشايد
ساقي بده و بستان داد طرب از دنيا
کاين عمر نمي ماند و اين عهد نمي پايد
گويند چرا سعدي از عشق نپرهيزد
من مستم از اين معني هشيار سري بايد
فراق را دلي از سنگ سختتر بايد
مرا دليست که با شوق بر نمي آيد
هنوز با همه بدعهديت دعاگويم
بيا و گر همه دشنام مي دهي شايد
اگر چه هر چه جهانت به دل خريدارند
منت به جان بخرم تا کسي نيفزايد
بکش چنان که تواني که بنده را نرسد
خلاف آن چه خداوندگار فرمايد
نه زنده را به تو ميلست و مهرباني و بس
که مرده را به نسيمت روان بياسايد
مپرس کشته شمشير عشق را چوني
چنان که هر که ببيند بر او ببخشايد
پدر که چون تو جگرگوشه از خدا مي خواست
خبر نداشت که ديگر چه فتنه مي زايد
توانگرا در رحمت به روي درويشان
مبند و گر تو ببندي خداي بگشايد
به خون سعدي اگر تشنه اي حلالت باد
تو دير زي که مرا عمر خود نمي پايد
مرو به خواب که خوابت ز چشم بربايد
گرت مشاهده خويش در خيال آيد
مجال صبر همين بود و منتهاي شکيب
دگر مپاي که عمر اين همه نمي پايد
چه ارمغاني از آن به که دوستان بيني
تو خود بيا که دگر هيچ در نمي بايد
اگر چه صاحب حسنند در جهان بسيار
چو آفتاب برآيد ستاره ننمايد
ز نقش روي تو مشاطه دست بازکشيد
که شرم داشت که خورشيد را بيارايد
به لطف دلبر من در جهان نبيني دوست
که دشمني کند و دوستي بيفزايد
نه زنده را به تو ميلست و مهرباني و بس
که مرده را به نسيمت روان بياسايد
دريغ نيست مرا هر چه هست در طلبت
دلي چه باشد و جاني چه در حساب آيد
چرا و چون نرسد دردمند عاشق را
مگر مطاوعت دوست تا چه فرمايد
گر آه سينه سعدي رسد به حضرت دوست
چه جاي دوست که دشمن بر او ببخشايد
اميدوار چنانم که کار بسته برآيد
وصال چون به سر آمد فراق هم به سر آيد
من از تو سير نگردم و گر ترش کني ابرو
جواب تلخ ز شيرين مقابل شکر آيد
به رغم دشمنم اي دوست سايه اي به سر آور
که موش کور نخواهد که آفتاب برآيد
گلم ز دست به دربرد روزگار مخالف
اميد هست که خارم ز پاي هم به درآيد
گرم حيات بماند نماند اين غم و حسرت
و گر نميرد بلبل درخت گل به بر آيد
ز بس که در نظر آمد خيال روي تو ما را
چنان شدم که به جهدم خيال در نظر آيد
هزار قرعه به نامت زديم و بازنگشتي
ندانم آيت رحمت به طالع که برآيد
ضرورتست که روزي به کوه رفته ز دستت
چنان بگريد سعدي که آب تا کمر آيد
مرا چو آرزوي روي آن نگار آيد
چو بلبلم هوس ناله هاي زار آيد
ميان انجمن از لعل او چو آرم ياد
مرا سرشک چو ياقوت در کنار آيد
ز رنگ لاله مرا روي دلبر آيد ياد
ز شکل سبزه مرا ياد خط يار آيد
گلي به دست من آيد چو روي تو هيهات
هزار سال دگر گر چنين بهار آيد
خسان خورند بر از باغ وصل او و مرا
ز گلستان جمالش نصيب خار آيد
طمع مدار وصالي که بي فراق بود
هرآينه پس هر مستيي خمار آيد
مرا زمانه ز ياران به منزلي انداخت
که راضيم به نسيمي کز آن ديار آيد
فراق يار به يک بار بيخ صبر بکند
بهار وصل ندانم که کي به بار آيد
دلا اگر چه که تلخست بيخ صبر ولي
چو بر اميد وصالست خوشگوار آيد
پس از تحمل سختي اميد وصل مراست
که صبح از شب و ترياک هم ز مار آيد
ز چرخ عربده جو بس خدنگ تير جفا
بجست و در دل مردان هوشيار آيد
چو عمر خوش نفسي گر گذر کني بر من
مرا همان نفس از عمر در شمار آيد
بجز غلامي دلدار خويش سعدي را
ز کار و بار جهان گر شهيست عار آيد
سرمست اگر درآيي عالم به هم برآيد
خاک وجود ما را گرد از عدم برآيد
گر پرتوي ز رويت در کنج خاطر افتد
خلوت نشين جان را آه از حرم برآيد
گلدسته اميدي بر جان عاشقان نه
تا ره روان غم را خار از قدم برآيد
گفتي به کام روزي با تو دمي برآرم
آن کام برنيامد ترسم که دم برآيد
عاشق بگشتم ار چه دانسته بودم اول
کز تخم عشقبازي شاخ ندم برآيد
گويند دوستانم سودا و ناله تا کي
سودا ز عشق خيزد ناله ز غم برآيد
دل رفت و صبر و دانش ما مانده ايم و جاني
ور زان که غم غم توست آن نيز هم برآيد
هر دم ز سوز عشقت سعدي چنان بنالد
کز شعر سوزناکش دود از قلم برآيد
به کوي لاله رخان هر که عشقباز آيد
اميد نيست که ديگر به عقل بازآيد
کبوتري که دگر آشيان نخواهد ديد
قضا همي بردش تا به چنگ باز آيد
ندانم ابروي شوخت چگونه محرابيست
که گر ببيند زنديق در نماز آيد
بزرگوار مقامي و نيکبخت کسي
که هر دم از در او چون تويي فراز آيد
ترش نباشم اگر صد جواب تلخ دهي
که از دهان تو شيرين و دلنواز آيد
بيا و گونه زردم ببين و نقش بخوان
که گر حديث کنم قصه اي دراز آيد
خروشم از تف سينست و ناله از سر درد
نه چون دگر سخنان کز سر مجاز آيد
به جاي خاک قدم بر دو چشم سعدي نه
که هر که چون تو گرامي بود به ناز آيد
کارواني شکر از مصر به شيراز آيد
اگر آن يار سفرکرده ما بازآيد
گو تو بازآي که گر خون منت درخوردست
پيشت آيم چو کبوتر که به پرواز آيد
نام و ننگ و دل و دين گو برود اين مقدار
چيست تا در نظر عاشق جانباز آيد
من خود اين سنگ به جان مي طلبيدم همه عمر
کاين قفس بشکند و مرغ به پرواز آيد
اگر اين داغ جگرسوز که بر جان منست
بر دل کوه نهي سنگ به آواز آيد
من همان روز که روي تو بديدم گفتم
هيچ شک نيست که از روي چنين ناز آيد
هر چه در صورت عقل آيد و در وهم و قياس
آن که محبوب منست از همه ممتاز آيد
گر تو بازآيي و بر ناظر سعدي بروي
هيچ غم نيست که منظور به اعزاز آيد
اگر آن عهدشکن با سر ميثاق آيد
جان رفتست که با قالب مشتاق آيد
همه شب هاي جهان روز کند طلعت او
گر چو صبحيش نظر بر همه آفاق آيد
هر غمي را فرجي هست وليکن ترسم
پيش از آنم بکشد زهر که ترياق آيد
بندگي هيچ نکرديم و طمع مي داريم
که خداوندي از آن سيرت و اخلاق آيد
گر همه صورت خوبان جهان جمع کنند
روي زيباي تو ديباچه اوراق آيد
ديگري گر همه احسان کند از من بخلست
وز تو مطبوع بود گر همه احراق آيد
سرو از آن پاي گرفتست به يک جاي مقيم
که اگر با تو رود شرمش از آن ساق آيد
بي تو گر باد صبا مي زندم بر دل ريش
همچنانست که آتش که به حراق آيد
گر فراقت نکشد جان به وصلت بدهم
تو گرو بردي اگر جفت و اگر طاق آيد
سعديا هر که ندارد سر جان افشاني
مرد آن نيست که در حلقه عشاق آيد
نه چندان آرزومندم که وصفش در بيان آيد
و گر صد نامه بنويسم حکايت بيش از آن آيد
مرا تو جان شيريني به تلخي رفته از اعضا
الا اي جان به تن بازآ و گر نه تن به جان آيد
ملامت ها که بر من رفت و سختي ها که پيش آمد
گر از هر نوبتي فصلي بگويم داستان آيد
چه پرواي سخن گفتن بود مشتاق خدمت را
حديث آن گه کند بلبل که گل با بوستان آيد
چه سود آب فرات آن گه که جان تشنه بيرون شد
چو مجنون بر کنار افتاد ليلي با ميان آيد
من اي گل دوست مي دارم تو را کز بوي مشکينت
چنان مستم که گويي بوي يار مهربان آيد
نسيم صبح را گفتم تو با او جانبي داري
کز آن جانب که او باشد صبا عنبرفشان آيد
گناه توست اگر وقتي بنالد ناشکيبايي
ندانستي که چون آتش دراندازي دخان آيد
خطا گفتم به ناداني که جوري مي کند عذرا
نمي بايد که وامق را شکايت بر زبان آيد
قلم خاصيتي دارد که سر تا سينه بشکافي
دگربارش بفرمايي به فرق سر دوان آيد
زمين باغ و بستان را به عشق باد نوروزي
ببايد ساخت با جوري که از باد خزان آيد
گرت خونابه گردد دل ز دست دوستان سعدي
نه شرط دوستي باشد که از دل بر دهان آيد
که برگذشت که بوي عبير مي آيد
که مي رود که چنين دلپذير مي آيد
نشان يوسف گم کرده مي دهد يعقوب
مگر ز مصر به کنعان بشير مي آيد
ز دست رفتم و بي ديدگان نمي دانند
که زخم هاي نظر بر بصير مي آيد
همي خرامد و عقلم به طبع مي گويد
نظر بدوز که آن بي نظير مي آيد
جمال کعبه چنان مي دواندم به نشاط
که خارهاي مغيلان حرير مي آيد
نه آن چنان به تو مشغولم اي بهشتي رو
که ياد خويشتنم در ضمير مي آيد
ز ديدنت نتوانم که ديده دربندم
و گر مقابله بينم که تير مي آيد
هزار جامه معني که من براندازم
به قامتي که تو داري قصير مي آيد
به کشتن آمده بود آن که مدعي پنداشت
که رحمتي مگرش بر اسير مي آيد
رسيد ناله سعدي به هر که در آفاق
هم آتشي زده اي تا نفير مي آيد
آن نه عشقست که از دل به دهان مي آيد
وان نه عاشق که ز معشوق به جان مي آيد
گو برو در پس زانوي سلامت بنشين
آن که از دست ملامت به فغان مي آيد
کشتي هر که در اين ورطه خون خوار افتاد
نشنيديم که ديگر به کران مي آيد
يا مسافر که در اين باديه سرگردان شد
ديگر از وي خبر و نام و نشان مي آيد
چشم رغبت که به ديدار کسي کردي باز
باز بر هم منه ار تير و سنان مي آيد
عاشق آنست که بي خويشتن از ذوق سماع
پيش شمشير بلا رقص کنان مي آيد
حاش لله که من از تير بگردانم روي
گر بدانم که از آن دست و کمان مي آيد
کشته بينند و مقاتل نشناسند که کيست
کاين خدنگ از نظر خلق نهان مي آيد
اندرون با تو چنان انس گرفتست مرا
که ملالم از همه خلق جهان مي آيد
شرط عشقست که از دوست شکايت نکنند
ليکن از شوق حکايت به زبان مي آيد
سعديا اين همه فرياد تو بي دردي نيست
آتشي هست که دود از سر آن مي آيد
تو را سريست که با ما فرو نمي آيد
مرا دلي که صبوري از او نمي آيد
کدام ديده به روي تو باز شد همه عمر
که آب ديده به رويش فرو نمي آيد
جز اين قدر نتوان گفت بر جمال تو عيب
که مهرباني از آن طبع و خو نمي آيد
چه جور کز خم چوگان زلف مشکينت
بر اوفتاده مسکين چو گو نمي آيد
اگر هزار گزند آيد از تو بر دل ريش
بد از منست که گويم نکو نمي آيد
گر از حديث تو کوته کنم زبان اميد
که هيچ حاصل از اين گفت و گو نمي آيد
گمان برند که در عودسوز سينه من
بمرد آتش معني که بو نمي آيد
چه عاشقست که فرياد دردناکش نيست
چه مجلسست کز او هاي و هو نمي آيد
بشير بود مگر شور عشق سعدي را
که پير گشت و تغير در او نمي آيد
آنک از جنت فردوس يکي مي آيد
اختري مي گذرد يا ملکي مي آيد
هر شکرپاره که در مي رسد از عالم غيب
بر دل ريش عزيزان نمکي مي آيد
تا مگر يافته گردد نفسي خدمت او
نفسي مي رود از عمر و يکي مي آيد
سعديا لشکر سلطان غمش ملک وجود
هم بگيرد که دمادم يزکي مي آيد
شيرين دهان آن بت عيار بنگريد
در در ميان لعل شکربار بنگريد
بستان عارضش که تماشاگه دلست
پرنرگس و بنفشه و گلنار بنگريد
از ما به يک نظر بستاند هزار دل
اين آبروي و رونق بازار بنگريد
سنبل نشانده بر گل سوري نگه کنيد
عنبرفشانده گرد سمن زار بنگريد
امروز روي يار بسي خوبتر از ديست
امسال کار من بتر از پار بنگريد
در عهد شاه عادل اگر فتنه نادرست
اين چشم مست و فتنه خون خوار بنگريد
گفتار بشنويدش و دانم که خود ز کبر
با کس سخن نگويد رفتار بنگريد
آن دم که جعد زلف پريشان برافکند
صد دل به زير طره طرار بنگريد
گنجيست درج در عقيقين آن پسر
بالاي گنج حلقه زده مار بنگريد
چشمش به تيغ غمزه خون خوار خيره کش
شهري گرفت قوت بيمار بنگريد
آتشکدست باطن سعدي ز سوز عشق
سوزي که در دلست در اشعار بنگريد
دي گفت سعديا من از آن توام به طنز
اين عشوه دروغ دگربار بنگريد
آفتابست آن پري رخ يا ملايک يا بشر
قامتست آن يا قيامت يا الف يا نيشکر
هد صبري ما تولي رد عقلي ما ثنا
صاد قلبي ما تمشي زاد وجدي ما عبر
گلبنست آن يا تن نازک نهادش يا حرير
آهنست آن يا دل نامهربانش يا حجر
تهت و المطلوب عندي کيف حالي ان نا
حرت و المامول نحوي ما احتيالي ان هجر
باغ فردوسست گلبرگش نخوانم يا بهار
جان شيرينست خورشيدش نگويم يا قمر
قل لمن يبغي فرارا منه هل لي سلوه
ام علي التقدير اني ابتغي اين المفر
بر فراز سرو سيمينش چو بخرامد به ناز
چشم شورانگيز بين تا نجم بيني بر شجر
يکره المحبوب وصلي انتهي عما نهي
يرسم المنظور قتلي ارتضي فيما امر
کاش اندک مايه نرمي در خطابش ديدمي
ور مرا عشقش به سختي کشت سهلست اين قدر
قيل لي في الحب اخطار و تحصيل المني
دوله القي بمن القي بروحي في الخطر
گوشه گير اي يار يا جان در ميان آور که عشق
تيربارانست يا تسليم بايد يا حذر
فالتنائي غصه ما ذاق الامن صبا
و التداني فرصه ما نال الا من صبر
دختران طبع را يعني سخن با اين جمال
آبرويي نيست پيش آن آن زيبا پسر
لحظک القتال يغوي في هلاکي لا تدع
عطفک المياس يسعي في بلائي لا تذر
آخر اي سرو روان بر ما گذر کن يک زمان
آخر اي آرام جان در ما نظر کن يک نظر
يا رخيم الجسم لو لا انت شخصي ما انحني
يا کحيل الطرف لو لا انت دمعي ما انحدر
دوستي را گفتم اينک عمر شد گفت اي عجب
طرفه مي دارم که بي دلدار چون بردي به سر
بعض خلاني اتاني سائلا عن قصتي
قلت لا تسئل صفار الوجه يغني عن خبر
گفت سعدي صبر کن يا سيم و زر ده يا گريز
عشق را يا مال بايد يا صبوري يا سفر
آمد گه آن که بوي گلزار
منسوخ کند گلاب عطار
خواب از سر خفتگان به دربرد
بيداري بلبلان اسحار
ما کلبه زهد برگرفتيم
سجاده که مي برد به خمار
يک رنگ شويم تا نباشد
اين خرقه سترپوش زنار
برخيز که چشم هاي مستت
خفتست و هزار فتنه بيدار
وقتي صنمي دلي ربودي
تو خلق ربوده اي به يک بار
يا خاطر خويشتن به ما ده
يا خاطر ما ز دست بگذار
نه راه شدن نه روي بودن
معشوقه ملول و ما گرفتار
هم زخم تو به چو مي خورم زخم
هم بار تو به چو مي کشم بار
من پيش نهاده ام که در خون
برگردم و برنگردم از يار
گر دنيي و آخرت بياري
کاين هر دو بگير و دوست بگذار
ما يوسف خود نمي فروشيم
تو سيم سياه خود نگه دار
خفتن عاشق يکيست بر سر ديبا و خار
چون نتواند کشيد دست در آغوش يار
گر دگري را شکيب هست ز ديدار دوست
من نتوانم گرفت بر سر آتش قرار
آتش آست و دود مي رودش تا به سقف
چشمه چشمست و موج مي زندش بر کنار
گر تو ز ما فارغي ما به تو مستظهريم
ور تو ز ما بي نياز ما به تو اميدوار
اي که به ياران غار مشتغلي دوستکام
غمزده اي بر درست چون سگ اصحاب غار
اين همه بار احتمال مي کنم و مي روم
اشتر مست از نشاط گرم رود زير بار
ما سپر انداختيم گردن تسليم پيش
گر بکشي حاکمي ور بدهي زينهار
تيغ جفا گر زني ضرب تو آسايشست
روي ترش گر کني تلخ تو شيرين گوار
سعدي اگر داغ عشق در تو مؤثر شود
فخر بود بنده را داغ خداوندگار
دولت جان پرورست صحبت آموزگار
خلوت بي مدعي سفره بي انتظار
آخر عهد شبست اول صبح اي نديم
صبح دوم بايدت سر ز گريبان برآر
دور نباشد که خلق روز تصور کنند
گر بنمايي به شب طلعت خورشيدوار
مشعله اي برفروز مشغله اي پيش گير
تا ببرم از سرم زحمت خواب و خمار
خيز و غنيمت شمار جنبش باد ربيع
ناله موزون مرغ بوي خوش لاله زار
برگ درختان سبز پيش خداوند هوش
هر ورقي دفتريست معرفت کردگار
روز بهارست خيز تا به تماشا رويم
تکيه بر ايام نيست تا دگر آيد بهار
وعده که گفتي شبي با تو به روز آورم
شب بگذشت از حساب روز برفت از شمار
دور جواني گذشت موي سيه پيسه گشت
برق يماني بجست گرد بماند از سوار
دفتر فکرت بشوي گفته سعدي بگوي
دامن گوهر بيار بر سر مجلس ببار
زنده کدامست بر هوشيار
آن که بميرد به سر کوي يار
عاشق ديوانه سرمست را
پند خردمند نيايد به کار
سر که به کشتن بنهي پيش دوست
به که بگشتن بنهي در ديار
اي که دلم بردي و جان سوختي
در سر سوداي تو شد روزگار
شربت زهر ار تو دهي نيست تلخ
کوه احد گر تو نهي نيست بار
بندي مهر تو نيابد خلاص
غرقه عشق تو نبيند کنار
درد نهاني دل تنگم بسوخت
لاجرمم عشق ببود آشکار
در دلم آرام تصور مکن
وز مژه ام خواب توقع مدار
گر گله از ماست شکايت بگوي
ور گنه از توست غرامت بيار
بر سر پا عذر نباشد قبول
تا ننشيني ننشيند غبار
دل چه محل دارد و دينار چيست
مدعيم گر نکنم جان نثار
سعدي اگر زخم خوري غم مخور
فخر بود داغ خداوندگار
شرطست جفا کشيدن از يار
خمرست و خمار و گلبن و خار
من معتقدم که هر چه گويي
شيرين بود از لب شکربار
پيش دگري نمي توان رفت
از تو به تو آمدم به زنهار
عيبت نکنم اگر بخندي
بر من چو بگريم از غمت زار
شک نيست که بوستان بخندد
هر گه که بگريد ابر آزار
تو مي روي و خبر نداري
و اندر عقبت قلوب و ابصار
گر پيش تو نوبتي بميرم
هيچم نبود گزند و تيمار
جز حسرت آن که زنده گردم
تا پيش بميرمت دگربار
گفتم که به گوشه اي چو سنگي
بنشينم و روي دل به ديوار
دانم که ميسرم نگردد
تو سنگ درآوري به گفتار
سعدي نرود به سختي از پيش
با قيد کجا رود گرفتار
اي صبر پاي دار که پيمان شکست يار
کارم ز دست رفت و نيامد به دست يار
برخاست آهم از دل و در خون نشست چشم
يا رب ز من چه خاست که بي من نشست يار
در عشق يار نيست مرا صبر و سيم و زر
ليک آب چشم و آتش دل هر دو هست يار
چون قامتم کمان صفت از غم خميده ديد
چون تير ناگهان ز کنارم بجست يار
سعدي به بندگيش کمر بسته اي وليک
منت منه که طرفي از اين برنبست يار
اکنون که بي وفايي يارت درست شد
در دل شکن اميد که پيمان شکست يار
يار آن بود که صبر کند بر جفاي يار
ترک رضاي خويش کند در رضاي يار
گر بر وجود عاشق صادق نهند تيغ
بيند خطاي خويش و نبيند خطاي يار
يار از براي نفس گرفتن طريق نيست
ما نفس خويشتن بکشيم از براي يار
ياران شنيده ام که بيابان گرفته اند
بي طاقت از ملامت خلق و جفاي يار
من ره نمي برم مگر آن جا که کوي دوست
من سر نمي نهم مگر آن جا که پاي يار
گفتي هواي باغ در ايام گل خوشست
ما را به در نمي رود از سر هواي يار
بستان بي مشاهده ديدن مجاهدست
ور صد درخت گل بنشاني به جاي يار
اي باد اگر به گلشن روحانيان روي
يار قديم را برساني دعاي يار
ما را از درد عشق تو با کس حديث نيست
هم پيش يار گفته شود ماجراي يار
هر کس ميان جمعي و سعدي و گوشه اي
بيگانه باشد از همه خلق آشناي يار
هر شب انديشه ديگر کنم و راي دگر
که من از دست تو فردا بروم جاي دگر
بامدادان که برون مي نهم از منزل پاي
حسن عهدم نگذارد که نهم پاي دگر
هر کسي را سر چيزي و تمناي کسيست
ما به غير از تو نداريم تمناي دگر
زان که هرگز به جمال تو در آيينه وهم
متصور نشود صورت و بالاي دگر
وامقي بود که ديوانه عذرايي بود
منم امروز و تويي وامق و عذراي دگر
وقت آنست که صحرا گل و سنبل گيرد
خلق بيرون شده هر قوم به صحراي دگر
بامدادان به تماشاي چمن بيرون آي
تا فراغ از تو نماند به تماشاي دگر
هر صباحي غمي از دور زمان پيش آيد
گويم اين نيز نهم بر سر غم هاي دگر
بازگويم نه که دوران حيات اين همه نيست
سعدي امروز تحمل کن و فرداي دگر
به فلک مي رسد از روي چو خورشيد تو نور
قل هو الله احد چشم بد از روي تو دور
آدمي چون تو در آفاق نشان نتوان داد
بلکه در جنت فردوس نباشد چو تو حور
حور فردا که چنين روي بهشتي بيند
گرش انصاف بود معترف آيد به قصور
شب ما روز نباشد مگر آن گاه که تو
از شبستان به درآيي چو صباح از ديجور
زندگان را نه عجب گر به تو ميلي باشد
مردگان بازنشينند به عشقت ز قبور
آن بهايم نتوان گفت که جاني دارد
که ندارد نظري با چو تو زيبامنظور
سحر چشمان تو باطل نکند چشم آويز
مست چندان که بکوشند نباشد مستور
اين حلاوت که تو داري نه عجب کز دستت
عسلي دوزد و زنار ببندد زنبور
آن چه در غيبتت اي دوست به من مي گذرد
نتوانم که حکايت کنم الا به حضور
منم امروز و تو انگشت نماي زن و مرد
من به شيرين سخني تو به نکويي مشهور
سختم آيد که به هر ديده تو را مي نگرند
سعديا غيرتت آمد نه عجب سعد غيور
پروانه نمي شکيبد از دور
ور قصد کند بسوزدش نور
هر کس به تعلقي گرفتار
صاحب نظران به عشق منظور
آن روز که روز حشر باشد
ديوان حساب و عرض منشور
ما زنده به ذکر دوست باشيم
ديگر حيوان به نفخه صور
يا رب که تو در بهشت باشي
تا کس نکند نگاه در حور
ما مست شراب ناب عشقيم
نه تشنه سلسبيل و کافور
بيمست شراره آه مشتاق
کآتش بزند حجاب مستور
من دانم و دردمند بيدار
آهنگ شب دراز ديجور
آخر ز هلاک ما چه خيزد
سيمرغ چه مي کند به عصفور
نزديک نمي شوي به صورت
وز ديده دل نمي شوي دور
از پيش تو راه رفتنم نيست
گردن به کمند به که مهجور
سعدي چو مرادت انگبينست
واجب بود احتمال زنبور
آن کيست که مي رود به نخجير
پاي دل دوستان به زنجير
همشيره جادوان بابل
همسايه لعبتان کشمير
اينست بهشت اگر شنيدي
کز ديدن آن جوان شود پير
از عشق کمان دست و بازوش
افتاده خبر ندارد از تير
نقاش که صورتش ببيند
از دست بيفکند تصاوير
اي سخت جفاي سست پيوند
رفتي و چنين برفت تقدير
کوته نظران ملامت از عشق
بي فايده مي کنند و تحذير
با جان من از جسد برآيد
خوني که فروشدست با شير
گر جان طلبد حبيب عشاق
نه منع روا بود نه تأخير
آن را که مراد دوست بايد
گو ترک مراد خويشتن گير
سعدي چو اسير عشق ماندي
تدبير تو چيست ترک تدبير
از همه باشد به حقيقت گزير
وز تو نباشد که نداري نظير
مشرب شيرين نبود بي زحام
دعوت منعم نبود بي فقير
آن عرقست از بدنت يا گلاب
آن نفسست از دهنت يا عبير
بذل تو کردم تن و هوش و روان
وقف تو کردم دل و چشم و ضمير
دل چه بود جان که بدو زنده ام
گو بده اي دوست که گويم بگير
راحت جان باشد از آن قبضه تيغ
مرهم دل باشد از آن جعبه تير
درد نهاني به که گويم که نيست
باخبر از درد من الا خبير
عيب کنندم که چه ديدي در او
کور نداند که چه بيند بصير
چون نرود در پي صاحب کمند
آهوي بيچاره به گردن اسير
هر که دل شيفته دارد چو من
بس که بگويد سخن دلپذير
ناله سعدي به چه داني خوشست
بوي خوش آيد چو بسوزد عبير
اي پسر دلربا وي قمر دلپذير
از همه باشد گريز وز تو نباشد گزير
تا تو مصور شدي در دل يکتاي من
جاي تصور نماند ديگرم اندر ضمير
عيب کنندم که چند در پي خوبان روي
چون نرود بنده وار هر که برندش اسير
بسته زنجير زلف زود نيابد خلاص
دير برآيد به جهد هر که فروشد به قير
چون تو بتي بگذرد سروقد سيم ساق
هر که در او ننگرد مرده بود يا ضرير
گر نبرم ناز دوست کيست که مانند اوست
کبر کند بي خلاف هر که بود بي نظير
قامت زيباي سرو کاين همه وصفش کنند
هست به صورت بلند ليک به معني قصير
هر که طلبکار توست روي نتابد ز تيغ
وان که هوادار توست بازنگردد به تير
بوسه دهم بنده وار بر قدمت ور سرم
در سر اين مي رود بي سر و پايي مگير
سعدي اگر خون و مال صرف شود در وصال
آنت مقامي بزرگ اينت بهايي حقير
گر تو ز ما فارغي زو همه کس بي نياز
ما به تو مستظهريم وز همه عالم فقير
دل برگرفتي از برم اي دوست دست گير
کز دست مي رود سرم اي دوست دست گير
شرطست دستگيري درمندگان و من
هر روز ناتوان ترم اي دوست دست گير
پاياب نيست بحر غمت را و من غريق
خواهم که سر برآورم اي دوست دست گير
سر مي نهم که پاي برآرم ز دام عشق
وين کي شود ميسرم اي دوست دست گير
دل جان همي سپارد و فرياد مي کند
کآخر به کار تو درم اي دوست دست گير
راضي شدم به يک نظر اکنون که وصل نيست
آخر بدين محقرم اي دوست دست گير
از دامن تو دست ندارم که دست نيست
بر دستگير ديگرم اي دوست دست گير
سعدي نه بارها به تو برداشت دست عجز
يک بارش از سر کرم اي دوست دست گير
فتنه ام بر زلف و بالاي تو اي بدر منير
قامتست آن يا قيامت عنبرست آن يا عبير
گم شدم در راه سودا ره نمايا ره نماي
شخصم از پاي اندرآمد دستگيرا دستگير
گر ز پيش خود براني چون سگ از مسجد مرا
سر ز حکمت برندارم چون مريد از گفت پير
ناوک فرياد من هر ساعت از مجراي دل
بگذرد از چرخ اطلس همچو سوزن از حرير
چون کنم کز دل شکيبايم ز دلبر ناشکيب
چون کنم کز جان گزيرست و ز جانان ناگزير
بي تو گر در جنتم ناخوش شراب سلسبيل
با تو گر در دوزخم خرم هواي زمهرير
گر بپرد مرغ وصلت در هواي بخت من
وه که آن ساعت ز شادي چارپر گردم چو تير
تا روانم هست خواهم راند نامت بر زبان
تا وجودم هست خواهم کند نقشت در ضمير
گر نبارد فضل باران عنايت بر سرم
لابه بر گردون رسانم چون جهودان در فطير
بوالعجب شوريده ام سهوم به رحمت درگذار
سهمگن درمانده ام جرمم به طاعت درپذير
آه دردآلود سعدي گر ز گردون بگذرد
در تو کافردل نگيرد اي مسلمانان نفير
ما در اين شهر غريبيم و در اين ملک فقير
به کمند تو گرفتار و به دام تو اسير
در آفاق گشادست وليکن بستست
از سر زلف تو در پاي دل ما زنجير
من نظر بازگرفتن نتوانم همه عمر
از من اي خسرو خوبان تو نظر بازمگير
گر چه در خيل تو بسيار به از ما باشد
ما تو را در همه عالم نشناسيم نظير
در دلم بود که جان بر تو فشانم روزي
باز در خاطرم آمد که متاعيست حقير
اين حديث از سر درديست که من مي گويم
تا بر آتش ننهي بوي نيايد ز عبير
گر بگويم که مرا حال پريشاني نيست
رنگ رخسار خبر مي دهد از سر ضمير
عشق پيرانه سر از من عجبت مي آيد
چه جواني تو که از دست ببردي دل پير
من از اين هر دو کمانخانه ابروي تو چشم
برنگيرم و گرم چشم بدوزند به تير
عجب از عقل کساني که مرا پند دهند
برو اي خواجه که عاشق نبود پندپذير
سعديا پيکر مطبوع براي نظرست
گر نبيني چه بود فايده چشم بصير
اي به خلق از جهانيان ممتاز
چشم خلقي به روي خوب تو باز
لازمست آن که دارد اين همه لطف
که تحمل کنندش اين همه ناز
اي به عشق درخت بالايت
مرغ جان رميده در پرواز
آن نه صاحب نظر بود که کند
از چنين روي در به روي فراز
بخورم گر ز دست توست نبيد
نکنم گر خلاف توست نماز
گر بگريم چو شمع معذورم
کس نگويد در آتشم مگداز
مي نگفتم سخن در آتش عشق
تا نگفت آب ديده غماز
آب و آتش خلاف يک دگرند
نشنيديم عشق و صبر انباز
هر که ديدار دوست مي طلبد
دوستي را حقيقتست و مجاز
آرزومند کعبه را شرطست
که تحمل کند نشيب و فراز
سعديا زنده عاشقي باشد
که بميرد بر آستان نياز
متقلب درون جامه ناز
چه خبر دارد از شبان دراز
عاقل انجام عشق مي بيند
تا هم اول نمي کند آغاز
جهد کردم که دل به کس ندهم
چه توان کرد با دو ديده باز
زينهار از بلاي تير نظر
که چو رفت از کمان نيايد باز
مگر از شوخي تذروان بود
که فرودوختند ديده باز
محتسب در قفاي رندانست
غافل از صوفيان شاهدباز
پارسايي که خمر عشق چشيد
خانه گو با معاشران پرداز
هر که را با گل آشنايي بود
گو برو با جفاي خار بساز
سپرت مي ببايد افکندن
اي که دل مي دهي به تيرانداز
هر چه بيني ز دوستان کرمست
گر اهانت کنند و گر اعزاز
دست مجنون و دامن ليلي
روي محمود و خاک پاي اياز
هيچ بلبل نداند اين دستان
هيچ مطرب ندارد اين آواز
هر متاعي ز معدني خيزد
شکر از مصر و سعدي از شيراز
بزرگ دولت آن کز درش تو آيي باز
بيا بيا که به خير آمدي کجايي باز
رخي کز او متصور نمي شود آرام
چرا نمودي و ديگر نمي نمايي باز
در دو لختي چشمان شوخ دلبندت
چه کرده ام که به رويم نمي گشايي باز
اگر تو را سر ما هست يا غم ما نيست
من از تو دست ندارم به بي وفايي باز
شراب وصل تو در کام جان من ازليست
هنوز مستم از آن جام آشنايي باز
دلي که بر سر کوي تو گم کنم هيهات
که جز به روي تو بينم به روشنايي باز
تو را هرآينه بايد به شهر ديگر رفت
که دل نماند در اين شهر تا ربايي باز
عوام خلق ملامت کنند صوفي را
کز اين هوا و طبيعت چرا نيايي باز
اگر حلاوت مستي بداني اي هشيار
به عمر خود نبري نام پارسايي باز
گرت چو سعدي از اين در نواله اي بخشند
برو که خو نکني هرگز از گدايي باز
برآمد باد صبح و بوي نوروز
به کام دوستان و بخت پيروز
مبارک بادت اين سال و همه سال
همايون بادت اين روز و همه روز
چو آتش در درخت افکند گلنار
دگر منقل منه آتش ميفروز
چو نرگس چشم بخت از خواب برخاست
حسدگو دشمنان را ديده بردوز
بهاري خرمست اي گل کجايي
که بيني بلبلان را ناله و سوز
جهان بي ما بسي بودست و باشد
برادر جز نکونامي ميندوز
نکويي کن که دولت بيني از بخت
مبر فرمان بدگوي بدآموز
منه دل بر سراي عمر سعدي
که بر گنبد نخواهد ماند اين گوز
دريغا عيش اگر مرگش نبودي
دريغ آهو اگر بگذاشتي يوز
مبارکتر شب و خرمترين روز
به استقبالم آمد بخت پيروز
دهلزن گو دو نوبت زن بشارت
که دوشم قدر بود امروز نوروز
مهست اين يا ملک يا آدميزاد
پري يا آفتاب عالم افروز
ندانستي که ضدان در کمينند
نکو کردي علي رغم بدآموز
مرا با دوست اي دشمن وصالست
تو را گر دل نخواهد ديده بردوز
شبان دانم که از درد جدايي
نياسودم ز فرياد جهان سوز
گر آن شب هاي باوحشت نمي بود
نمي دانست سعدي قدر اين روز
پيوند روح مي کند اين باد مشک بيز
هنگام نوبت سحرست اي نديم خيز
شاهد بخوان و شمع بيفروز و مي بنه
عنبر بساي و عود بسوزان و گل بريز
ور دوست دست مي دهدت هيچ گو مباش
خوشتر بود عروس نکوروي بي جهاز
امروز بايد ار کرمي مي کند سحاب
فردا که تشنه مرده بود لاي گو بخيز
من در وفا و عهد چنان کند نيستم
کز دامن تو دست بدارم به تيغ تيز
گر تيغ مي زني سپر اينک وجود من
عيار مدعي کند از دشمن احتراز
فردا که سر ز خاک برآرم اگر تو را
بينم فراغتم بود از روز رستخيز
تا خود کجا رسد به قيامت نماز من
من روي در تو و همه کس روي در حجاز
سعدي به دام عشق تو در پاي بند ماند
قيدي نکرده اي که ميسر شود گريز
ساقي سيمتن چه خسبي خيز
آب شادي بر آتش غم ريز
بوسه اي بر کنار ساغر نه
پس بگردان شراب شهدآميز
کابر آزاد و باد نوروزي
درفشان مي کنند و عنبربيز
جهد کرديم تا نيالايد
به خرابات دامن پرهيز
دست بالاي عشق زور آورد
معرفت را نماند جاي ستيز
گفتم اي عقل زورمند چرا
برگرفتي ز عشق راه گريز
گفت اگر گربه شير نر گردد
نکند با پلنگ دندان تيز
شاهدان مي کنند خانه زهد
مطربان مي زنند راه حجاز
توبه را تلخ مي کند در حلق
يار شيرين زبان شورانگيز
سعديا هر دمت که دست دهد
به سر زلف دوستان آويز
دشمنان را به حال خود بگذار
تا قيامت کنند و رستاخيز
بوي بهار آمد بنال اي بلبل شيرين نفس
ور پايبندي همچو من فرياد مي خوان از قفس
گيرند مردم دوستان نامهربان و مهربان
هر روز خاطر با يکي ما خود يکي داريم و بس
محمول پيش آهنگ را از من بگو اي ساربان
تو خواب مي کن بر شتر تا بانگ مي دارد جرس
شيرين بضاعت بر مگس چندان که تندي مي کند
او بادبيزن همچنان در دست و مي آيد مگس
پند خردمندان چه سود اکنون که بندم سخت شد
گر جستم اين بار از قفس بيدار باشم زين سپس
گر دوست مي آيد برم يا تيغ دشمن بر سرم
من با کسي افتاده ام کز وي نپردازم به کس
با هر که بنشينم دمي کز ياد او غافل شوم
چون صبح بي خورشيدم از دل بر نمي آيد نفس
من مفلسم در کاروان گوهر که خواهي قصد کن
نگذاشت مطرب دربرم چندان که بستاند عسس
گر پند مي خواهي بده ور بند مي خواهي بنه
ديوانه سر خواهد نهاد آن گه نهد از سر هوس
فرياد سعدي در جهان افکندي اي آرام جان
چندين به فرياد آوري باري به فريادش برس
امشب مگر به وقت نمي خواند اين خروس
عشاق بس نکرده هنوز از کنار و بوس
پستان يار در خم گيسوي تابدار
چون گوي عاج در خم چوگان آبنوس
يک شب که دوست فتنه خفتست زينهار
بيدار باش تا نرود عمر بر فسوس
تا نشنوي ز مسجد آدينه بانگ صبح
يا از در سراي اتابک غريو کوس
لب بر لبي چو چشم خروس ابلهي بود
برداشتن بگفته بيهوده خروس
هر که بي دوست مي برد خوابش
همچنان صبر هست و پايابش
خواب از آن چشم چشم نتوان داشت
که ز سر برگذشت سيلابش
نه به خود مي رود گرفته عشق
ديگري مي برد به قلابش
چه کند پاي بند مهر کسي
که نبيند جفاي اصحابش
هر که حاجت به درگهي دارد
لازمست احتمال بوابش
ناگزيرست تلخ و شيرينش
خار و خرما و زهر و جلابش
سايرست اين مثل که مستسقي
نکند رود دجله سيرابش
شب هجران دوست ظلمانيست
ور برآيد هزار مهتابش
برود جان مستمند از تن
نرود مهر مهر احبابش
سعديا گوسفند قرباني
به که نالد ز دست قصابش
ياري به دست کن که به اميد راحتش
واجب کند که صبر کني بر جراحتش
ما را که ره دهد به سراپرده وصال
اي باد صبحدم خبري ده ز ساحتش
باران چون ستاره ام از ديدگان بريخت
رويي که صبح خيره شود در صباحتش
هر گه که گويم اين دل ريشم درست شد
بر وي پراکند نمکي از ملاحتش
هرچ آن قبيحتر بکند يار دوست روي
داند که چشم دوست نبيند قباحتش
بيچاره اي که صورت رويت خيال بست
بي ديدنت خيال مبند استراحتش
با چشم نيم خواب تو خشم آيدم همي
از چشم هاي نرگس و چندان وقاحتش
رفتار شاهد و لب خندان و روي خوب
چون آدمي طمع نکند در سماحتش
سعدي که داد وصف همه نيکوان به داد
عاجز بماند در تو زبان فصاحتش
آن که هلاک من همي خواهد و من سلامتش
هر چه کند ز شاهدي کس نکند ملامتش
ميوه نمي دهد به کس باغ تفرجست و بس
جز به نظر نمي رسد سيب درخت قامتش
داروي دل نمي کنم کان که مريض عشق شد
هيچ دوا نياورد باز به استقامتش
هر که فدا نمي کند دنيي و دين و مال و سر
گو غم نيکوان مخور تا نخوري ندامتش
جنگ نمي کنم اگر دست به تيغ مي برد
بلکه به خون مطالبت هم نکنم قيامتش
کاش که در قيامتش بار دگر بديدمي
کان چه گناه او بود من بکشم غرامتش
هر که هوا گرفت و رفت از پي آرزوي دل
گوش مدار سعديا بر خبر سلامتش
خجلست سرو بستان بر قامت بلندش
همه صيد عقل گيرد خم زلف چون کمندش
چو درخت قامتش ديد صبا به هم برآمد
ز چمن نرست سروي که ز بيخ برنکندش
اگر آفتاب با او زند از گزاف لافي
مه نو چه زهره دارد که بود سم سمندش
نه چنان ز دست رفتست وجود ناتوانم
که معالجت توان کرد به پند يا به بندش
گرم آن قرار بودي که ز دوست برکنم دل
نشنيدمي ز دشمن سخنان ناپسندش
تو که پادشاه حسني نظري به بندگان کن
حذر از دعاي درويش و کف نيازمندش
شکرين حديث سعدي بر او چه قدر دارد
که چنو هزار طوطي مگسست پيش قندش
هر که نازک بود تن يارش
گو دل نازنين نگه دارش
عاشق گل دروغ مي گويد
که تحمل نمي کند خارش
نيکخواها در آتشم بگذار
وين نصيحت مکن که بگذارش
کاش با دل هزار جان بودي
تا فدا کردمي به ديدارش
عاشق صادق از ملامت دوست
گر برنجد به دوست مشمارش
کس به آرام جان ما نرسد
که نه اول به جان رسد کارش
خانه يار سنگ دل اينست
هر که سر مي زند به ديوارش
خون ما خود محل آن دارد
که بود پيش دوست مقدارش
سعديا گر به جان خطاب کند
ترک جان گوي و دل به دست آرش
هر که نامهربان بود يارش
واجبست احتمال آزارش
طاقت رفتنم نمي ماند
چون نظر مي کنم به رفتارش
وز سخن گفتنش چنان مستم
که ندانم جواب گفتارش
کشته تير عشق زنده کند
گر به سر بگذرد دگربارش
هر چه زان تلختر بخواهد گفت
گو بگو از لب شکربارش
عشق پوشيده بود و صبر نماند
پرده برداشتم ز اسرارش
وه که گر من به خدمتش برسم
خود چه خدمت کنم به مقدارش
بيم ديوانگيست مردم را
ز آمدن رفتن پري وارش
کاش بيرون نيامدي سلطان
تا نديدي گداي بازارش
سعديا روي دوست ناديدن
به که ديدن ميان اغيارش
کس نديدست به شيريني و لطف و نازش
کس نبيند که نخواهد که ببيند بازش
مطرب ما را درديست که خوش مي نالد
مرغ عاشق طرب انگيز بود آوازش
بارها در دلم آمد که بپوشم غم عشق
آبگينه نتواند که بپوشد رازش
مرغ پرنده اگر در قفسي پير شود
همچنان طبع فرامش نکند پروازش
تا چه کرديم دگرباره که شيرين لب دوست
به سخن باز نمي باشد و چشم از نازش
من دعا گويم اگر تو همه دشنام دهي
بنده خدمت بکند ور نکند اعزازش
غرق درياي غمت را رمقي بيش نماند
آخر اکنون که بکشتي به کنار اندازش
خون سعدي کم از آنست که دست آلايي
ملخ آن قدر ندارد که بگيرد بازش
دست به جان نمي رسد تا به تو برفشانمش
بر که توان نهاد دل تا ز تو واستانمش
قوت شرح عشق تو نيست زبان خامه را
گرد در اميد تو چند به سر دوانمش
ايمني از خروش من گر به جهان دراوفتد
فارغي از فغان من گر به فلک رسانمش
آه دريغ و آب چشم ار چه موافق منند
آتش عشق آن چنان نيست که وانشانمش
هر که بپرسد اي فلان حال دلت چگونه شد
خون شد و دم به دم همي از مژه مي چکانمش
عمر منست زلف تو بو که دراز بينمش
جان منست لعل تو بو که به لب رسانمش
لذت وقت هاي خوش قدر نداشت پيش من
گر پس از اين دمي چنان يابم قدر دانمش
نيست زمام کام دل در کف اختيار من
گر نه اجل فرارسد زين همه وارهانمش
عشق تو گفته بود هان سعدي و آرزوي من
بس نکند ز عاشقي تا ز جهان جهانمش
پنجه قصد دشمنان مي نرسد به خون من
وين که به لطف مي کشد منع نمي توانمش
چون برآمد ماه روي از مطلع پيراهنش
چشم بد را گفتم الحمدي بدم پيرامنش
تا چه خواهد کرد با من دور گيتي زين دو کار
دست او در گردنم يا خون من در گردنش
هر که معلومش نمي گردد که زاهد را که کشت
گو سرانگشتان شاهد بين و رنگ ناخنش
گر چمن گويد مرا همرنگ رويش لاله ايست
از قفا بايد برون کردن زبان سوسنش
ماه و پروينش نيارم گفت و سرو و آفتاب
لطف جان در جسم دارد جسم در پيراهنش
آستين از چنگ مسکينان گرفتم درکشد
چون تواند رفت و چندين دست دل در دامنش
من سبيل دشمنان کردم نصيب عرض خويش
دشمن آن کس در جهان دارم که دارد دشمنش
گر تنم مويي شود از دست جور روزگار
بر من آسانتر بود کآسيب مويي بر تنش
تا چه رويست آن که حيران مانده ام در وصف او
صبحي از مشرق همي تابد يکي از روزنش
بعد از اين اي يار اگر تفصيل هشياران کنند
گر در آن جا نام من بيني قلم بر سر زنش
لايق سعدي نبود اين خرقه تقوا و زهد
ساقيا جامي بده وين جامه از سر برکنش
رها نمي کند ايام در کنار منش
که داد خود بستانم به بوسه از دهنش
همان کمند بگيرم که صيد خاطر خلق
بدان همي کند و درکشم به خويشتنش
وليک دست نيارم زدن در آن سر زلف
که مبلغي دل خلقست زير هر شکنش
غلام قامت آن لعبتم که بر قد او
بريده اند لطافت چو جامه بر بدنش
ز رنگ و بوي تو اي سروقد سيم اندام
برفت رونق نسرين باغ و نسترنش
يکي به حکم نظر پاي در گلستان نه
که پايمال کني ارغوان و ياسمنش
خوشا تفرج نوروز خاصه در شيراز
که برکند دل مرد مسافر از وطنش
عزيز مصر چمن شد جمال يوسف گل
صبا به شهر درآورد بوي پيرهنش
شگفت نيست گر از غيرت تو بر گلزار
بگريد ابر و بخندد شکوفه بر چمنش
در اين روش که تويي گر به مرده برگذري
عجب نباشد اگر نعره آيد از کفنش
نماند فتنه در ايام شاه جز سعدي
که بر جمال تو فتنه ست و خلق بر سخنش
خوشست درد که باشد اميد درمانش
دراز نيست بيابان که هست پايانش
نه شرط عشق بود با کمان ابروي دوست
که جان سپر نکني پيش تيربارانش
عديم را که تمناي بوستان باشد
ضرورتست تحمل ز بوستانبانش
وصال جان جهان يافتن حرامش باد
که التفات بود بر جهان و بر جانش
ز کعبه روي نشايد به نااميدي تافت
کمينه آن که بميريم در بيابانش
اگر چه ناقص و نادانم اين قدر دانم
که آبگينه من نيست مرد سندانش
وليک با همه عيب احتمال يار عزيز
کنند چون نکنند احتمال هجرانش
گر آيد از تو به رويم هزار تير جفا
جفاست گر مژه بر هم زنم ز پيکانش
حريف را که غم جان خويشتن باشد
هنوز لاف دروغست عشق جانانش
حکيم را که دل از دست رفت و پاي از جاي
سر صلاح توقع مدار و سامانش
گلي چو روي تو گر ممکنست در آفاق
نه ممکنست چو سعدي هزاردستانش
زينهار از دهان خندانش
و آتش لعل و آب دندانش
مگر آن دايه کاين صنم پرورد
شهد بودست شير پستانش
باغبان گر ببيند اين رفتار
سرو بيرون کند ز بستانش
ور چنين حور در بهشت آيد
همه خادم شوند غلمانش
چاهي اندر ره مسلمانان
نيست الا چه زنخدانش
چند خواهي چو من بر اين لب چاه
متعطش بر آب حيوانش
شايد اين روي اگر سبيل کند
بر تماشاکنان حيرانش
ساربانا جمال کعبه کجاست
که بمرديم در بيابانش
بس که در خاک مي طپند چو گوي
از خم زلف همچو چوگانش
لاجرم عقل منهزم شد و صبر
که نبودند مرد ميدانش
ما دگر بي تو صبر نتوانيم
که همين بود حد امکانش
از ملامت چه غم خورد سعدي
مرده از نيشتر مترسانش
هر که هست التفات بر جانش
گو مزن لاف مهر جانانش
درد من بر من از طبيب منست
از که جويم دوا و درمانش
آن که سر در کمند وي دارد
نتوان رفت جز به فرمانش
چه کند بنده حقير فقير
که نباشد به امر سلطانش
ناگزيرست يار عاشق را
که ملامت کنند يارانش
وان که در بحر قلزمست غريق
چه تفاوت کند ز بارانش
گل به غايت رسيد بگذاريد
تا بنالد هزاردستانش
عقل را گر هزار حجت هست
عشق دعوي کند به بطلانش
هر که را نوبتي زدند اين تير
در جراحت بماند پيکانش
ناله اي مي کند چو گريه طفل
که ندانند درد پنهانش
سخن عشق زينهار مگوي
يا چو گفتي بيار برهانش
نرود هوشمند در آبي
تا نبيند نخست پايانش
سعديا گر به يک دمت بي دوست
هر دو عالم دهند مستانش
هر که سوداي تو دارد چه غم از هر که جهانش
نگران تو چه انديشه و بيم از دگرانش
آن پي مهر تو گيرد که نگيرد پي خويشش
وان سر وصل تو دارد که ندارد غم جانش
هر که از يار تحمل نکند يار مگويش
وان که در عشق ملامت نکشد مرد مخوانش
چون دل از دست به درشد مثل کره توسن
نتوان بازگرفتن به همه شهر عنانش
به جفايي و قفايي نرود عاشق صادق
مژه بر هم نزند گر بزني تير و سنانش
خفته خاک لحد را که تو ناگه به سر آيي
عجب ار بازنيايد به تن مرده روانش
شرم دارد چمن از قامت زيباي بلندت
که همه عمر نبودست چنين سرو روانش
گفتم از ورطه عشقت به صبوري به درآيم
باز مي بينم و دريا نه پديدست کرانش
عهد ما با تو نه عهدي که تغير بپذيرد
بوستانيست که هرگز نزند باد خزانش
چه گنه کردم و ديدي که تعلق ببريدي
بنده بي جرم و خطايي نه صوابست مرانش
نرسد ناله سعدي به کسي در همه عالم
که نه تصديق کند کز سر درديست فغانش
گر فلاطون به حکيمي مرض عشق بپوشد
عاقبت پرده برافتد ز سر راز نهانش
خطا کردي به قول دشمنان گوش
که عهد دوستان کردي فراموش
که گفت آن روي شهرآراي بنماي
دگربارش که بنمودي فراپوش
دل سنگينت آگاهي ندارد
که من چون ديگ رويين مي زنم جوش
نمي بينم خلاص از دست فکرت
مگر کافتاده باشم مست و مدهوش
به ظاهر پند مردم مي نيوشم
نهانم عشق مي گويد که منيوش
مگر ساقي که بستانم ز دستش
مگر مطرب که بر قولش کنم گوش
مرا جامي بده وين جامه بستان
مرا نقلي بنه وين خرقه بفروش
نشستم تا برون آيي خرامان
تو بيرون آمدي من رفتم از هوش
تو در عالم نمي گنجي ز خوبي
مرا هرگز کجا گنجي در آغوش
خردمندان نصيحت مي کنندم
که سعدي چون دهل بيهوده مخروش
وليکن تا به چوگان مي زنندش
دهل هرگز نخواهد بود خاموش
قيامت باشد آن قامت در آغوش
شراب سلسبيل از چشمه نوش
غلام کيست آن لعبت که ما را
غلام خويش کرد و حلقه در گوش
پري پيکر بتي کز سحر چشمش
نيامد خواب در چشمان من دوش
نه هر وقتم به ياد خاطر آيد
که خود هرگز نمي گردد فراموش
حلالش باد اگر خونم بريزد
که سر در پاي او خوشتر که بر دوش
نصيحتگوي ما عقلي ندارد
بر او گو در صلاح خويشتن کوش
دهل زير گليم از خلق پنهان
نشايد کرد و آتش زير سرپوش
بيا اي دوست ور دشمن ببيند
چه خواهد کرد گو مي بين و مي جوش
تو از ما فارغ و ما با تو همراه
ز ما فرياد مي آيد تو خاموش
حديث حسن خويش از ديگري پرس
که سعدي در تو حيرانست و مدهوش
يکي را دست حسرت بر بناگوش
يکي با آن که مي خواهد در آغوش
نداند دوش بر دوش حريفان
که تنها مانده چون خفت از غمش دوش
نکوگويان نصيحت مي کنندم
ز من فرياد مي آيد که خاموش
ز بانگ رود و آواي سرودم
دگر جاي نصيحت نيست در گوش
مرا گويند چشم از وي بپوشان
ورا گو برقعي بر خويشتن پوش
نشاني زان پري تا در خيالست
نيايد هرگز اين ديوانه با هوش
نمي شايد گرفتن چشمه چشم
که درياي درون مي آورد جوش
بيا تا هر چه هست از دست محبوب
بياشاميم اگر زهرست اگر نوش
مرا در خاک راه دوست بگذار
بر او گو دشمن اندر خون من کوش
نه ياري سست پيمانست سعدي
که در سختي کند ياري فراموش
رفتي و نمي شوي فراموش
مي آيي و مي روم من از هوش
سحرست کمان ابروانت
پيوسته کشيده تا بناگوش
پايت بگذار تا ببوسم
چون دست نمي رسد به آغوش
جور از قبلت مقام عدلست
نيش سخنت مقابل نوش
بي کار بود که در بهاران
گويند به عندليب مخروش
دوش آن غم دل که مي نهفتم
باد سحرش ببرد سرپوش
آن سيل که دوش تا کمر بود
امشب بگذشت خواهد از دوش
شهري متحدثان حسنت
الا متحيران خاموش
بنشين که هزار فتنه برخاست
از حلقه عارفان مدهوش
آتش که تو مي کني محالست
کاين ديگ فرونشيند از جوش
بلبل که به دست شاهد افتاد
ياران چمن کند فراموش
اي خواجه برو به هر چه داري
ياري بخر و به هيچ مفروش
گر توبه دهد کسي ز عشقت
از من بنيوش و پند منيوش
سعدي همه ساله پند مردم
مي گويد و خود نمي کند گوش
گر يکي از عشق برآرد خروش
بر سر آتش نه غريبست جوش
پيرهني گر بدرد ز اشتياق
دامن عفوش به گنه بربپوش
بوي گل آورد نسيم صبا
بلبل بي دل ننشيند خموش
مطرب اگر پرده از اين رهزند
بازنيايند حريفان به هوش
ساقي اگر باده از اين خم دهد
خرقه صوفي ببرد مي فروش
زهر بياور که ز اجزاي من
بانگ برآيد به ارادت که نوش
از تو نپرسند درازاي شب
آن کس داند که نخفته ست دوش
حيف بود مردن بي عاشقي
تا نفسي داري و نفسي بکوش
سر که نه در راه عزيزان رود
بار گرانست کشيدن به دوش
سعدي اگر خاک شود همچنان
ناله زاريدنش آيد به گوش
هر که دلي دارد از انفاس او
مي شنود تا به قيامت خروش
دلي که ديد که غايب شدست از اين درويش
گرفته از سر مستي و عاشقي سر خويش
به دست آن که فتادست اگر مسلمانست
مگر حلال ندارد مظالم درويش
دل شکسته مروت بود که بازدهند
که باز مي دهد اين دردمند را دل ريش
مه دوهفته اسيرش گرفت و بند نهاد
دو هفته رفت که از وي خبر نيامد بيش
رميده اي که نه از خويشتن خبر دارد
نه از ملامت بيگانه و نصيحت خويش
به شادکامي دشمن کسي سزاوارست
که نشنود سخن دوستان نيک انديش
کنون به سختي و آسانيش ببايد ساخت
که در طبيعت زنبور نوش باشد و نيش
دگر به يار جفاکار دل منه سعدي
نمي دهيم و به شوخي همي برند از پيش
گردن افراشته ام بر فلک از طالع خويش
کاين منم با تو گرفته ره صحرا در پيش
عمرها بوده ام اندر طلبت چاره کنان
سال ها گشته ام از دست تو دستان انديش
پايم امروز فرورفت به گنجينه کام
کامم امروز برآمد به مراد دل خويش
چون ميسر شدي اي در ز دريا برتر
چون به دست آمدي اي لقمه از حوصله بيش
افسر خاقان وان گاه سر خاک آلود
خيمه سلطان وان گاه فضاي درويش
سعدي ار نوش وصال تو بيابد چه عجب
سال ها خورده ز زنبور سخن هاي تو نيش
هر کسي را هوسي در سر و کاري در پيش
من بي کار گرفتار هواي دل خويش
هرگز انديشه نکردم که تو با من باشي
چون به دست آمدي اي لقمه از حوصله بيش
اين تويي با من و غوغاي رقيبان از پس
وين منم با تو گرفته ره صحرا در پيش
همچنان داغ جدايي جگرم مي سوزد
مگرم دست چو مرهم بنهي بر دل ريش
باور از بخت ندارم که تو مهمان مني
خيمه پادشه آن گاه فضاي درويش
زخم شمشير غمت را ننهم مرهم کس
طشت زرينم و پيوند نگيرم به سريش
عاشقان را نتوان گفت که بازآي از مهر
کافران را نتوان گفت که برگرد از کيش
منم امروز و تو و مطرب و ساقي و حسود
خويشتن گو به در حجره بياويز چو خيش
من خود از کيد عدو باک ندارم ليکن
کژدم از خبث طبيعت بزند سنگ به نيش
تو به آرام دل خويش رسيدي سعدي
مي خور و غم مخور از شنعت بيگانه و خويش
اي که گفتي به هوا دل منه و مهر مبند
من چنينم تو برو مصلحت خويش انديش
گرم قبول کني ور براني از بر خويش
نگردم از تو و گر خود فدا کنم سر خويش
تو داني ار بنوازي و گر بيندازي
چنان که در دلت آيد به راي انور خويش
نظر به جانب ما گر چه منتست و ثواب
غلام خويش همي پروري و چاکر خويش
اگر برابر خويش به حکم نگذاري
خيال روي تو نگذاردم از برابر خويش
مرا نصيحت بيگانه منفعت نکند
که راضيم که قفا بينم از ستمگر خويش
حديث صبر من از روي تو همان مثلست
که صبر طفل به شير از کنار مادر خويش
رواست گر همه خلق از نظر بيندازي
که هيچ خلق نبيني به حسن و منظر خويش
به عشق روي تو گفتم که جان برافشانم
دگر به شرم درافتادم از محقر خويش
تو سر به صحبت سعدي درآوري هيهات
زهي خيال که من کرده ام مصور خويش
چه بر سر آيد از اين شوق غالبم داني
همان چه مورچه را بر سر آمد از پر خويش
يار بيگانه نگيرد هر که دارد يار خويش
اي که دستي چرب داري پيشتر ديوار خويش
خدمتت را هر که فرمايي کمر بندد به طوع
ليکن آن بهتر که فرمايي به خدمتگار خويش
من هم اول روز گفتم جان فداي روز تو
شرط مردي نيست برگرديدن از گفتار خويش
درد عشق از هر که مي پرسم جوابم مي دهد
از که مي پرسي که من خود عاجزم در کار خويش
صبر چون پروانه بايد کردنت بر داغ عشق
اي که صحبت با يکي داري نه در مقدار خويش
يا چو ديدارم نمودي دل نبايستي شکست
يا نبايستي نمود اول مرا ديدار خويش
حد زيبايي ندارند اين خداوندان حسن
اي دريغا گر بخوردندي غم غمخوار خويش
عقل را پنداشتم در عشق تدبيري بود
من نخواهم کرد ديگر تکيه بر پندار خويش
هر که خواهد در حق ما هر چه خواهد گو بگوي
ما نمي داريم دست از دامن دلدار خويش
روز رستاخيز کان جا کس نپردازد به کس
من نپردازم به هيچ از گفت و گوي يار خويش
سعديا در کوي عشق از پارسايي دم مزن
هر متاعي را خريداريست در بازار خويش
به عمر خويش نديدم شبي که مرغ دلم
نخواند بر گل رويت چه جاي بلبل باغ
تو را فراغت ما گر بود و گر نبود
مرا به روي تو از هر که عالمست فراغ
ز درد عشق تو اميد رستگاري نيست
گريختن نتوانند بندگان به داغ
تو را که اين همه بلبل نواي عشق زنند
چه التفات بود بر اداي منکر زاغ
دليل روي تو هم روي توست سعدي را
چراغ را نتوان ديد جز به نور چراغ
ساقي بده آن شراب گلرنگ
مطرب بزن آن نواي بر چنگ
کز زهد نديده ام فتوحي
تا کي زنم آبگينه بر سنگ
خون شد دل من نديده کامي
الا که برفت نام با ننگ
عشق آمد و عقل همچو بادي
رفت از بر من هزار فرسنگ
اي زاهد خرقه پوش تا کي
با عاشق خسته دل کني جنگ
گرد دو جهان بگشته عاشق
زاهد بنگر نشسته دلتنگ
من خرقه فکنده ام ز عشقت
باشد که به وصل تو زنم چنگ
سعدي همه روز عشق مي باز
تا در دو جهان شوي به يک رنگ
گرم بازآمدي محبوب سيم اندام سنگين دل
گل از خارم برآوردي و خار از پا و پا از گل
ايا باد سحرگاهي گر اين شب روز مي خواهي
از آن خورشيد خرگاهي برافکن دامن محمل
گر او سرپنجه بگشايد که عاشق مي کشم شايد
هزارش صيد پيش آيد به خون خويش مستعجل
گروهي همنشين من خلاف عقل و دين من
بگيرند آستين من که دست از دامنش بگسل
ملامتگوي عاشق را چه گويد مردم دانا
که حال غرقه در دريا نداند خفته بر ساحل
به خونم گر بيالايد دو دست نازنين شايد
نه قتلم خوش همي آيد که دست و پنجه قاتل
اگر عاقل بود داند که مجنون صبر نتواند
شتر جايي بخواباند که ليلي را بود منزل
ز عقل انديشه ها زايد که مردم را بفرسايد
گرت آسودگي بايد برو عاشق شو اي عاقل
مرا تا پاي مي پويد طريق وصل مي جويد
بهل تا عقل مي گويد زهي سوداي بي حاصل
عجايب نقش ها بيني خلاف رومي و چيني
اگر با دوست بنشيني ز دنيا و آخرت غافل
در اين معني سخن بايد که جز سعدي نيارايد
که هرچ از جان برون آيد نشيند لاجرم بر دل
مرا رسد که برآرم هزار ناله چو بلبل
که احتمال ندارم ز دوستان ورقي گل
خبر بريد به بلبل که عهد مي شکند گل
تو نيز اگر بتواني ببند بار تحول
اما اخالص ودي الم اراعک جهدي
فکيف تنقض عهدي و فيم تهجرني قل
اگر چه مالک رقي و پادشاه به حقي
همت حلال نباشد ز خون بنده تغافل
من المبلغ عني الي معذب قلبي
اذا جرحت فؤادي بسيف لحظک فاقتل
تو آن کمند نداري که من خلاص بيابم
اسير ماندم و درمان تحملست و تذلل
لا وضحن بسري و لو تهتک ستري
اذا لا حبه ترضي دع اللوائم تعذل
وفا و عهد مودت ميان اهل ارادت
نه چون بقاي شکوفست و عشقبازي بلبل
تميل بين يدينا و لا تميل الينا
لقد شددت علينا الام تعقد فاحلل
مرا که چشم ارادت به روي و موي تو باشد
دليل صدق نباشد نظر به لاله و سنبل
فتات شعرک مسک ان اتخذت عبيرا
و حشو ثوبک ورد و طيب فيک قرنفل
تو خود تأمل سعدي نمي کني که ببيني
که هيچ بار نديدت که سير شد ز تأمل
جزاي آن که نگفتيم شکر روز وصال
شب فراق نخفتيم لاجرم ز خيال
بدار يک نفس اي قايد اين زمام جمال
که ديده سير نمي گردد از نظر به جمال
دگر به گوش فراموش عهد سنگين دل
پيام ما که رساند مگر نسيم شمال
به تيغ هندي دشمن قتال مي نکند
چنان که دوست به شمشير غمزه قتال
جماعتي که نظر را حرام مي گويند
نظر حرام بکردند و خون خلق حلال
غزال اگر به کمند اوفتد عجب نبود
عجب فتادن مردست در کمند غزال
تو بر کنار فراتي نداني اين معني
به راه باديه دانند قدر آب زلال
اگر مراد نصيحت کنان ما اينست
که ترک دوست بگويم تصوريست محال
به خاک پاي تو داند که تا سرم نرود
ز سر به درنرود همچنان اميد وصال
حديث عشق چه حاجت که بر زبان آري
به آب ديده خونين نبشته صورت حال
سخن دراز کشيديم و همچنان باقيست
که ذکر دوست نيارد به هيچ گونه ملال
به ناله کار ميسر نمي شود سعدي
وليک ناله بيچارگان خوشست بنال
چشم خدا بر تو اي بديع شمايل
يار من و شمع جمع و شاه قبايل
جلوه کنان مي روي و باز مي آيي
سرو نديدم بدين صفت متمايل
هر صفتي را دليل معرفتي هست
روي تو بر قدرت خداي دلايل
قصه ليلي مخوان و غصه مجنون
عهد تو منسوخ کرد ذکر اوايل
نام تو مي رفت و عارفان بشنيدند
هر دو به رقص آمدند سامع و قايل
پرده چه باشد ميان عاشق و معشوق
سد سکندر نه مانعست و نه حائل
گو همه شهرم نگه کنند و ببينند
دست در آغوش يار کرده حمايل
دور به آخر رسيد و عمر به پايان
شوق تو ساکن نگشت و مهر تو زايل
گر تو براني کسم شفيع نباشد
ره به تو دانم دگر به هيچ وسايل
با که نگفتم حکايت غم عشقت
اين همه گفتيم و حل نگشت مسائل
سعدي از اين پس نه عاقلست نه هشيار
عشق بچربيد بر فنون فضايل
بي دل گمان مبر که نصيحت کند قبول
من گوش استماع ندارم لمن يقول
تا عقل داشتم نگرفتم طريق عشق
جايي دلم برفت که حيران شود عقول
آخر نه دل به دل رود انصاف من بده
چونست من به وصل تو مشتاق و تو ملول
يک دم نمي رود که نه در خاطري وليک
بسيار فرق باشد از انديشه تا وصول
روزي سرت ببوسم و در پايت اوفتم
پروانه را چه حاجت پروانه دخول
گنجشک بين که صحبت شاهينش آرزوست
بيچاره در هلاک تن خويشتن عجول
نفسي تزول عاقبه الامر في الهوي
يا منيتي و ذکرک في النفس لايزول
ما را بجز تو در همه عالم عزيز نيست
گر رد کني بضاعت مزجاه ور قبول
اي پيک نامه بر که خبر مي بري به دوست
ياليت اگر به جاي تو من بودمي رسول
دوران دهر و تجربتم سر سپيد کرد
وز سر به در نمي رودم همچنان فضول
سعدي چو پاي بند شدي بار غم ببر
عيار دست بسته نباشد مگر حمول
من ايستاده ام اينک به خدمتت مشغول
مرا از آن چه که خدمت قبول يا نه قبول
نه دست با تو درآويختن نه پاي گريز
نه احتمال فراق و نه اختيار وصول
کمند عشق نه بس بود زلف مفتولت
که روي نيز بکردي ز دوستان مفتول
من آنم ار تو نه آني که بودي اندر عهد
به دوستي که نکردم ز دوستيت عدول
ملامتت نکنم گر چه بي وفا ياري
هزار جان عزيزت فداي طبع ملول
مرا گناه خودست ار ملامت تو برم
که عشق بار گران بود و من ظلوم جهول
گر آن چه بر سر من مي رود ز دست فراق
علي التمام فروخوانم الحديث يطول
ز دست گريه کتابت نمي توانم کرد
که مي نويسم و در حال مي شود مغسول
من از کجا و نصيحت کنان بيهده گوي
حکيم را نرسد کدخدايي بهلول
طريق عشق به گفتن نمي توان آموخت
مگر کسي که بود در طبيعتش مجبول
اسير بند غمت را به لطف خويش بخوان
که گر به قهر براني کجا شود مغلول
نه زور بازوي سعدي که دست قوت شير
سپر بيفکند از تيغ غمزه مسلول
نشسته بودم و خاطر به خويشتن مشغول
در سراي به هم کرده از خروج و دخول
شب دراز دو چشمم بر آستان اميد
که بامداد در حجره مي زند مأمول
خمار در سر و دستش به خون هشياران
خضيب و نرگس مستش به جادويي مکحول
بيار ساقي و همسايه گو دو چشم ببند
که من دو گوش بياکندم از حديث عذول
چنان تصور معشوق در خيال منست
که ديگرم متصور نمي شود معقول
حديث عقل در ايام پادشاهي عشق
چنان شدست که فرمان عامل معزول
شکايت از تو ندارم که شکر بايد کرد
گرفته خانه درويش پادشه به نزول
بر آن سماط که منظور ميزبان باشد
شکم پرست کند التفات بر مأکول
به دوستي که ز دست تو ضربت شمشير
چنان موافق طبع آيدم که ضرب اصول
مرا به عاشقي و دوست را به معشوقي
چه نسبتست بگوييد قاتل و مقتول
مرا به گوش تو بايد حکايت از لب خويش
دريغ باشد پيغام ما به دست رسول
درون خاطر سعدي مجال غير تو نيست
چو خوش بود به تو از هر که در جهان مشغول
جانان هزاران آفرين بر جانت از سر تا قدم
صانع خدايي کاين وجود آورد بيرون از عدم
خورشيد بر سرو روان ديگر نديدم در جهان
وصفت نگنجد در بيان نامت نيايد در قلم
گفتم چو طاووسي مگر عضوي ز عضوي خوبتر
مي بينمت چون نيشکر شيريني از سر تا قدم
چندان که مي بينم جفا اميد مي دارم وفا
چشمانت مي گويند لا ابروت مي گويد نعم
آخر نگاهي بازکن وان گه عتاب آغاز کن
چندان که خواهي ناز کن چون پادشاهان بر خدم
چون دل ببردي دين مبر هوش از من مسکين مبر
با مهربانان کين مبر لاتقتلوا صيد الحرم
خارست و گل در بوستان هرچ او کند نيکوست آن
سهلست پيش دوستان از دوستان بردن ستم
او رفت و جان مي پرورد اين جامه بر خود مي درد
سلطان که خوابش مي برد از پاسبانانش چه غم
مي زد به شمشير جفا مي رفت و مي گفت از قفا
سعدي بناليدي ز ما مردان ننالند از الم
رفيق مهربان و يار همدم
همه کس دوست مي دارند و من هم
نظر با نيکوان رسميست معهود
نه اين بدعت من آوردم به عالم
تو گر دعوي کني پرهيزگاري
مصدق دارمت والله اعلم
و گر گويي که ميل خاطرم نيست
من اين دعوي نمي دارم مسلم
حديث عشق اگر گويي گناهست
گناه اول ز حوا بود و آدم
گرفتار کمند ماه رويان
نه از مدحش خبر باشد نه از ذم
چو دست مهربان بر سينه ريش
به گيتي در ندارم هيچ مرهم
بگردان ساقيا جام لبالب
بياموز از فلک دور دمادم
اگر داني که دنيا غم نيرزد
به روي دوستان خوش باش و خرم
غنيمت دان اگر داني که هر روز
ز عمر مانده روزي مي شود کم
منه دل بر سراي عمر سعدي
که بنيادش نه بنياديست محکم
برو شادي کن اي يار دل افروز
چو خاکت مي خورد چندين مخور غم
وقت ها يک دم برآسودي تنم
قال مولائي لطرفي لا تنم
اسقياني و دعاني افتضح
عشق و مستوري نياميزد به هم
ما به مسکيني سلاح انداختيم
لا تحلوا قتل من القي السلم
يا غريب الحسن رفقا بالغريب
خون درويشان مريز اي محتشم
گر نکردستي به خونم پنجه تيز
ما لذاک الکف مخضوبا بدم
قد ملکت القلب ملکا دائما
خواهي اکنون عدل کن خواهي ستم
گر بخواني ور براني بنده ايم
لا ابالي ان دعالي او شتم
يا قضيب البان ما هذا لوقوف
گر خلاف سرو مي خواهي بچم
عمرها پرهيز مي کردم ز عشق
ما حسبت الان الا قد هجم
خلياني نحو منظوري اقف
تا چو شمع از سر بسوزم تا قدم
در ازل رفتست ما را دوستي
لا تخونوني فعهدي ماانصرم
بذل روحي فيک امر هين
خود چه باشد در کف حاتم درم
بنده ام تا زنده ام بي زينهار
لم ازل عبدا و اوصالي رمم
شنعه العذال عندي لم تفد
کز ازل بر من کشيدند اين رقم
گر بنالم وقتي از زخمي قديم
لا تلوموني فجرحي ما التحم
ان ترد محو البرايا فانکشف
تا وجود خلق ريزي در عدم
عقل و صبر از من چه مي جويي که عشق
کلما اسست بنيانا هدم
انت في قلبي الم تعلم به
کز نصيحت کن نمي بيند الم
سعديا جان صرف کن در پاي دوست
ان غايات الاماني تغتنم
انتبه قبل السحر يا ذالمنام
نوبت عشرت بزن پيش آر جام
تا سوار عقل بردارد دمي
طبع شورانگيز را دست از لگام
دوري از بط در قدح کن پيش از آنک
در خروش آيد خروس صبح بام
مرغ جانم را به مشکين سلسله
طوق بر گردن نهادي چون حمام
ز آهنين چنگال شاهين غمت
رخنه رخنه است اندرون من چو دام
ساعتي چون گل به صحرا درگذر
يک زمان چون سرو در بستان خرام
تا شود بر گل نکورويي وبال
تا شود بر سرو رعنايي حرام
طوطيان جان سعدي را به لطف
شکري ده از لب ياقوت فام
ناله بلبل به مستي خوشترست
ساتکيني ساتکيني اي غلام
چو بلبل سحري برگرفت نوبت بام
ز توبه خانه تنهايي آمدم بر بام
نگاه مي کنم از پيش رايت خورشيد
که مي برد به افق پرچم سپاه ظلام
بياض روز برآمد چو از دواج سياه
برهنه بازنشيند يکي سپيداندام
دلم به عشق گرفتار و جان به مهر گرو
درآمد از درم آن دلفريب جان آرام
سرم هنوز چنان مست بوي آن نفسست
که بوي عنبر و گل ره نمي برد به مشام
دگر من از شب تاريک هيچ غم نخورم
که هر شبي را روزي مقدرست انجام
تمام فهم نکردم که ارغوان و گلست
در آستينش يا دست و ساعد گلفام
در آبگينه اش آبي که گر قياس کني
نداني آب کدامست و آبگينه کدام
بيار ساقي درياي مشرق و مغرب
که دير مست شود هر که مي خورد به دوام
من آن نيم که حلال از حرام نشناسم
شراب با تو حلالست و آب بي تو حرام
به هيچ شهر نباشد چنين شکر که تويي
که طوطيان چو سعدي درآوري به کلام
رها نمي کند اين نظم چون زره درهم
که خصم تيغ تعنت برآورد ز نيام
حکايت از لب شيرين دهان سيم اندام
تفاوتي نکند گر دعاست يا دشنام
حريف دوست که از خويشتن خبر دارد
شراب صرف محبت نخوردست تمام
اگر ملول شوي يا ملامتم گويي
اسير عشق نينديشد از ملال و ملام
من آن نيم که به جور از مراد بگريزم
به آستين نرود مرغ پاي بسته به دام
بسي نماند که پنجاه ساله عاقل را
به پنج روز به ديوانگي برآيد نام
مرا که با توام از هر که هست باکي نيست
حريف خاص نينديشد از ملامت عام
شب دراز نخفتم که دوستان گويند
به سرزنش عجبا للمحب کيف ينام
تو در کنار من آيي من اين طمع نکنم
که مي نيايدت از حسن وصف در اوهام
ضرورتست که روزي بسوزد اين اوراق
که تاب آتش سعدي نياورد اقلام
زهي سعادت من کم تو آمدي به سلام
خوش آمدي و عليک السلام و الاکرام
قيام خواستمت کرد عقل مي گويد
مکن که شرط ادب نيست پيش سرو قيام
اگر کساد شکر بايدت دهن بگشاي
ورت خجالت سرو آرزو کند بخرام
تو آفتاب منيري و ديگران انجم
تو روح پاکي و ابناي روزگار اجسام
اگر تو آدميي اعتقاد من اينست
که ديگران همه نقشند بر در حمام
تنک مپوش که اندام هاي سيمينت
درون جامه پديدست چون گلاب از جام
از اتفاق چه خوشتر بود ميان دو دوست
درون پيرهني چون دو مغز يک بادام
سماع اهل دل آواز ناله سعديست
چه جاي زمزمه عندليب و سجع حمام
در اين سماع همه ساقيان شاهدروي
بر اين شراب همه صوفيان دردآشام
ساقيا مي ده که مرغ صبح بام
رخ نمود از بيضه زنگارفام
در دماغ مي پرستان بازکش
آتش سودا به آب چشم جام
يا رب از فردوس کي رفت اين نسيم
يا رب از جنت که آورد اين پيام
خاطر سعدي و بار عشق تو
راکبي تندست و مرکوبي جمام
جان ما و دل غلام روي توست
ساتکيني ساتکيني اي غلام
شمع بخواهد نشست بازنشين اي غلام
روي تو ديدن به صبح روز نمايد تمام
مطرب ياران برفت ساقي مستان بخفت
شاهد ما برقرار مجلس ما بردوام
بلبل باغ سراي صبح نشان مي دهد
وز در ايوان بخاست بانگ خروسان بام
ما به تو پرداختيم خانه و هرچ اندر اوست
هر چه پسند شماست بر همه عالم حرام
خواهيم آزاد کن خواه قويتر ببند
مثل تو صياد را کس نگريزد ز دام
هر که در آتش نرفت بي خبر از سوز ماست
سوخته داند که چيست پختن سوداي خام
اولم انديشه بود تا نشود نام زشت
فارغم اکنون ز سنگ چون بشکستند جام
سعدي اگر نام و ننگ در سر او شد چه شد
مرد ره عشق نيست کش غم ننگست و نام
ماه چنين کس نديد خوش سخن و کش خرام
ماه مبارک طلوع سرو قيامت قيام
سرو درآيد ز پاي گر تو بجنبي ز جاي
ماه بيفتد به زير گر تو برآيي به بام
تا دل از آن تو شد ديده فرودوختم
هر چه پسند شماست بر همه عالم حرام
گوش دلم بر درست تا چه بيايد خبر
چشم اميدم به راه تا که بيارد پيام
دعوت بي شمع را هيچ نباشد فروغ
مجلس بي دوست را هيچ نباشد نظام
در همه عمرم شبي بي خبر از در درآي
تا شب درويش را صبح برآيد به شام
بار غمت مي کشم وز همه عالم خوشم
گر نکند التفات يا نکند احترام
راي خداوند راست حاکم و فرمانرواست
گر بکشد بنده ايم ور بنوازد غلام
اي که ملامت کني عارف ديوانه را
شاهد ما حاضرست گر تو نداني کدام
گو به سلام من آي با همه تندي و جور
وز من بي دل ستان جان به جواب سلام
سعدي اگر طالبي راه رو و رنج بر
يا برسد جان به حلق يا برسد دل به کام
مرا دو ديده به راه و دو گوش بر پيغام
تو مستريح و به افسوس مي رود ايام
شبي نپرسي و روزي که دوستدارانم
چگونه شب به سحر مي برند و روز به شام
ببردي از دل من مهر هر کجا صنميست
مرا که قبله گرفتم چه کار با اصنام
به کام دل نفسي با تو التماس منست
بسا نفس که فرورفت و برنيامد کام
مرا نه دولت وصل و نه احتمال فراق
نه پاي رفتن از اين ناحيت نه جاي مقام
چه دشمني تو که از عشق دست و شمشيرت
مطاوعت به گريزم نمي کنند اقدام
ملامتم نکند هر که معرفت دارد
که عشق مي بستاند ز دست عقل زمام
مرا که با تو سخن گويم و سخن شنوم
نه گوش فهم بماند نه هوش استفهام
اگر زبان مرا روزگار دربندد
به عشق در سخن آيند ريزه هاي عظام
بر آتش غم سعدي کدام دل که نسوخت
گر اين سخن برود در جهان نماند خام
روزگاريست که سودازده روي توام
خوابگه نيست مگر خاک سر کوي توام
به دو چشم تو که شوريده تر از بخت منست
که به روي تو من آشفته تر از موي توام
نقد هر عقل که در کيسه پندارم بود
کمتر از هيچ برآمد به ترازوي توام
همدمي نيست که گويد سخني پيش منت
محرمي نيست که آرد خبري سوي توام
چشم بر هم نزنم گر تو به تيرم بزني
ليک ترسم که بدوزد نظر از روي توام
زين سبب خلق جهانند مريد سخنم
که رياضت کش محراب دو ابروي توام
دست موتم نکند ميخ سراپرده عمر
گر سعادت بزند خيمه به پهلوي توام
تو مپندار کز اين در به ملامت بروم
که گرم تيغ زني بنده بازوي توام
سعدي از پرده عشاق چه خوش مي گويد
ترک من پرده برانداز که هندوي توام
من اندر خود نمي يابم که روي از دوست برتابم
بدار اي دوست دست از من که طاقت رفت و پايابم
تنم فرسود و عقلم رفت و عشقم همچنان باقي
و گر جانم دريغ آيد نه مشتاقم که کذابم
بيا اي لعبت ساقي نگويم چند پيمانه
که گر جيحون بپيمايي نخواهي يافت سيرابم
مرا روي تو محرابست در شهر مسلمانان
و گر جنگ مغل باشد نگرداني ز محرابم
مرا از دنيي و عقبي همينم بود و ديگر نه
که پيش از رفتن از دنيا دمي با دوست دريابم
سر از بيچارگي گفتم نهم شوريده در عالم
دگر ره پاي مي بندد وفاي عهد اصحابم
نگفتي بي وفا يارا که دلداري کني ما را
الا ار دست مي گيري بيا کز سر گذشت آبم
زمستانست و بي برگي بيا اي باد نوروزم
بيابانست و تاريکي بيا اي قرص مهتابم
حيات سعدي آن باشد که بر خاک درت ميرد
دري ديگر نمي دانم مکن محروم از اين بابم
به خاک پاي عزيزت که عهد نشکستم
ز من بريدي و با هيچ کس نپيوستم
کجا روم که بميرم بر آستان اميد
اگر به دامن وصلت نمي رسد دستم
شگفت مانده ام از بامداد روز وداع
که برنخاست قيامت چو بي تو بنشستم
بلاي عشق تو نگذاشت پارسا در پارس
يکي منم که ندانم نماز چون بستم
نماز کردم و از بيخودي ندانستم
که در خيال تو عقد نماز چون بستم
نماز مست شريعت روا نمي دارد
نماز من که پذيرد که روز و شب مستم
چنين که دست خيالت گرفت دامن من
چه بودي ار برسيدي به دامنت دستم
من از کجا و تمناي وصل تو ز کجا
اگر چه آب حياتي هلاک خود جستم
اگر خلاف تو بودست در دلم همه عمر
نه نيک رفت خطا کردم و ندانستم
بکش چنان که تواني که سعدي آن کس نيست
که با وجود تو دعوي کند که من هستم
گو خلق بدانند که من عاشق و مستم
آوازه درستست که من توبه شکستم
گر دشمنم ايذا کند و دوست ملامت
من فارغم از هر چه بگويند که هستم
اي نفس که مطلوب تو ناموس و ريا بود
از بند تو برخاستم و خوش بنشستم
از روي نگارين تو بيزارم اگر من
تا روي تو ديدم به دگر کس نگرستم
زين پيش برآميختمي با همه مردم
تا يار بديدم در اغيار ببستم
اي ساقي از آن پيش که مستم کني از مي
من خود ز نظر در قد و بالاي تو مستم
شب ها گذرد بر من از انديشه رويت
تا روز نه من خفته نه همسايه ز دستم
حيفست سخن گفتن با هر کس از آن لب
دشنام به من ده که درودت بفرستم
ديريست که سعدي به دل از عشق تو مي گفت
اين بت نه عجب باشد اگر من بپرستم
بند همه غم هاي جهان بر دل من بود
دربند تو افتادم و از جمله برستم
من خود اي ساقي از اين شوق که دارم مستم
تو به يک جرعه ديگر ببري از دستم
هر چه کوته نظرانند بر ايشان پيماي
که حريفان ز مل و من ز تأمل مستم
به حق مهر و وفايي که ميان من و توست
که نه مهر از تو بريدم نه به کس پيوستم
پيش از آب و گل من در دل من مهر تو بود
با خود آوردم از آن جا نه به خود بربستم
من غلام توام از روي حقيقت ليکن
با وجودت نتوان گفت که من خود هستم
دايما عادت من گوشه نشستن بودي
تا تو برخاسته اي از طلبت ننشستم
تو ملولي و مرا طاقت تنهايي نيست
تو جفا کردي و من عهد وفا نشکستم
سعديا با تو نگفتم که مرو در پي دل
نروم باز گر اين بار که رفتم جستم
دل پيش تو و ديده به جاي دگرستم
تا خصم نداند که تو را مي نگرستم
روزي به درآيم من از اين پرده ناموس
هر جا که بتي چون تو ببينم بپرستم
المنه لله که دلم صيد غمي شد
کز خوردن غم هاي پراکنده برستم
آن عهد که گفتي نکنم مهر فراموش
بشکستي و من بر سر پيمان درستم
تا ذوق درونم خبري مي دهد از دوست
از طعنه دشمن به خدا گر خبرستم
مي خواستمت پيشکشي لايق خدمت
جان نيک حقيرست ندانم چه فرستم
چون نيک بديدم که نداري سر سعدي
بر بخت بخنديدم و بر خود بگرستم
چو تو آمدي مرا بس که حديث خويش گفتم
چو تو ايستاده باشي ادب آن که من بيفتم
تو اگر چنين لطيف از در بوستان درآيي
گل سرخ شرم دارد که چرا همي شکفتم
چو به منتها رسد گل برود قرار بلبل
همه خلق را خبر شد غم دل که مي نهفتم
به اميد آن که جايي قدمي نهاده باشي
همه خاک هاي شيراز به ديدگان برفتم
دو سه بامداد ديگر که نسيم گل برآيد
بتر از هزاردستان بکشد فراق جفتم
نشنيده اي که فرهاد چگونه سنگ سفتي
نه چو سنگ آستانت که به آب ديده سفتم
نه عجب شب درازم که دو ديده باز باشد
به خيالت اي ستمگر عجبست اگر بخفتم
ز هزار خون سعدي بحلند بندگانت
تو بگوي تا بريزند و بگو که من نگفتم
من همان روز که آن خال بديدم گفتم
بيم آنست بدين دانه که در دام افتم
هرگز آشفته رويي نشدم يا مويي
مگر اکنون که به روي تو چو موي آشفتم
هيچ شک نيست که اين واقعه با طاق افتد
گو بدانيد که من با غم رويش جفتم
رنگ رويم غم دل پيش کسان مي گويد
فاش کرد آن که ز بيگانه همي بنهفتم
پيش از آنم که به ديوانگي انجامد کار
معرفت پند همي داد و نمي پذرفتم
هر که اين روي ببيند بدهد پشت گريز
گر بداند که من از وي به چه پهلو خفتم
آتشي بر سرم از داغ جدايي مي رفت
و آبي از ديده همي شد که زمين مي سفتم
عجب آنست که با زحمت چنديني خار
بوي صبحي نشنيدم که چو گل نشکفتم
پيش از اين خاطر من خانه پرمشغله بود
با تو پرداختمش وز همه عالم رفتم
سعدي آن نيست که درخورد تو گويد سخني
آن چه در وسع خودم در دهن آمد گفتم
من از آن روز که دربند توام آزادم
پادشاهم که به دست تو اسير افتادم
همه غم هاي جهان هيچ اثر مي نکند
در من از بس که به ديدار عزيزت شادم
خرم آن روز که جان مي رود اندر طلبت
تا بيايند عزيزان به مبارک بادم
من که در هيچ مقامي نزدم خيمه انس
پيش تو رخت بيفکندم و دل بنهادم
داني از دولت وصلت چه طلب دارم هيچ
ياد تو مصلحت خويش ببرد از يادم
به وفاي تو کز آن روز که دلبند مني
دل نبستم به وفاي کس و در نگشادم
تا خيال قد و بالاي تو در فکر منست
گر خلايق همه سروند چو سرو آزادم
به سخن راست نيايد که چه شيرين سخني
وين عجبتر که تو شيريني و من فرهادم
دستگاهي نه که در پاي تو ريزم چون خاک
حاصل آنست که چون طبل تهي پربادم
مي نمايد که جفاي فلک از دامن من
دست کوته نکند تا نکند بنيادم
ظاهر آنست که با سابقه حکم ازل
جهد سودي نکند تن به قضا دردادم
ور تحمل نکنم جور زمان را چه کنم
داوري نيست که از وي بستاند دادم
دلم از صحبت شيراز به کلي بگرفت
وقت آنست که پرسي خبر از بغدادم
هيچ شک نيست که فرياد من آن جا برسد
عجب ار صاحب ديوان نرسد فريادم
سعديا حب وطن گر چه حديثيست صحيح
نتوان مرد به سختي که من اين جا زادم
عشقبازي نه من آخر به جهان آوردم
يا گناهيست که اول من مسکين کردم
تو که از صورت حال دل ما بي خبري
غم دل با تو نگويم که نداني دردم
اي که پندم دهي از عشق و ملامت گويي
تو نبودي که من اين جام محبت خوردم
تو برو مصلحت خويشتن انديش که من
ترک جان دادم از اين پيش که دل بسپردم
عهد کرديم که جان در سر کار تو کنيم
و گر اين عهد به پايان نبرم نامردم
من که روي از همه عالم به وصالت کردم
شرط انصاف نباشد که بماني فردم
راست خواهي تو مرا شيفته مي گرداني
گرد عالم به چنين روز نه من مي گردم
خاک نعلين تو اي دوست نمي يارم شد
تا بر آن دامن عصمت ننشيند گردم
روز ديوان جزا دست من و دامن تو
تا بگويي دل سعدي به چه جرم آزردم
هزار عهد کردم که گرد عشق نگردم
همي برابرم آيد خيال روي تو هر دم
نخواستم که بگويم حديث عشق و چه حاجت
که آب ديده سرخم بگفت و چهره زردم
به گلبني برسيدم مجال صبر نديدم
گلي تمام نچيدم هزار خار بخوردم
بساط عمر مرا گو فرونورد زمانه
که من حکايت ديدار دوست درننوردم
هر آن کسم که نصيحت همي کند به صبوري
به هرزه باد هوا مي دمد بر آهن سردم
به چشم هاي تو دانم که تا ز چشم برفتي
به چشم عشق و ارادت نظر به هيچ نکردم
نه روز مي بشمردم در انتظار جمالت
که روز هجر تو را خود ز عمر مي نشمردم
چه دشمني که نکردي چنان که خوي تو باشد
به دوستي که شکايت به هيچ دوست نبردم
من از کمند تو اول چو وحش مي برميدم
کنون که انس گرفتم به تيغ بازنگردم
تو را که گفت که سعدي نه مرد عشق تو باشد
گر از وفات بگردم درست شد که نه مردم
از در درآمدي و من از خود به درشدم
گفتي کز اين جهان به جهان دگر شدم
گوشم به راه تا که خبر مي دهد ز دوست
صاحب خبر بيامد و من بي خبر شدم
چون شبنم اوفتاده بدم پيش آفتاب
مهرم به جان رسيد و به عيوق برشدم
گفتم ببينمش مگرم درد اشتياق
ساکن شود بديدم و مشتاقتر شدم
دستم نداد قوت رفتن به پيش يار
چندي به پاي رفتم و چندي به سر شدم
تا رفتنش ببينم و گفتنش بشنوم
از پاي تا به سر همه سمع و بصر شدم
من چشم از او چگونه توانم نگاه داشت
کاول نظر به ديدن او ديده ور شدم
بيزارم از وفاي تو يک روز و يک زمان
مجموع اگر نشستم و خرسند اگر شدم
او را خود التفات نبودش به صيد من
من خويشتن اسير کمند نظر شدم
گويند روي سرخ تو سعدي چه زرد کرد
اکسير عشق بر مسم افتاد و زر شدم
چنان در قيد مهرت پاي بندم
که گويي آهوي سر در کمندم
گهي بر درد بي درمان بگريم
گهي بر حال بي سامان بخندم
مرا هوشي نماند از عشق و گوشي
که پند هوشمندان کار بندم
مجال صبر تنگ آمد به يک بار
حديث عشق بر صحرا فکندم
نه مجنونم که دل بردارم از دوست
مده گر عاقلي اي خواجه پندم
چنين صورت نبندد هيچ نقاش
معاذالله من اين صورت نبندم
چه جان ها در غمت فرسود و تن ها
نه تنها من اسير و مستمندم
تو هم بازآمدي ناچار و ناکام
اگر بازآمدي بخت بلندم
گر آوازم دهي من خفته در گور
برآسايد روان دردمندم
سري دارم فداي خاک پايت
گر آسايش رساني ور گزندم
و گر در رنج سعدي راحت توست
من اين بيداد بر خود مي پسندم
خرامان از درم بازآ کت از جان آرزومندم
به ديدار تو خوشنودم به گفتار تو خرسندم
اگر چه خاطرت با هر کسي پيوندها دارد
مباد آن روز و آن خاطر که من با جز تو پيوندم
کسي مانند من جستي زهي بدعهد سنگين دل
مکن کاندر وفاداري نخواهي يافت مانندم
اگر خود نعمت قارون کسي در پايت اندازد
کجا همتاي من باشد که جان در پايت افکندم
به جانت کز ميان جان ز جانت دوستتر دارم
به حق دوستي جانا که باور دار سوگندم
مکن رغبت به هر سويي به ياران پراکنده
که من مهر دگر ياران ز هر سويي پراکندم
شراب وصلت اندرده که جام هجر نوشيدم
درخت دوستي بنشان که بيخ صبر برکندم
چو پاي از جاده بيرون شد چه نفع از رفتن راهم
چو کار از دست بيرون شد چه سود از دادن پندم
معلم گو ادب کم کن که من ناجنس شاگردم
پدر گو پند کمتر ده که من نااهل فرزندم
به خواري در پيت سعدي چو گرد افتاده مي گويد
پسندي بر دلم گردي که بر دامانت نپسندم
شکست عهد مودت نگار دلبندم
بريد مهر و وفا يار سست پيوندم
به خاک پاي عزيزان که از محبت دوست
دل از محبت دنيا و آخرت کندم
تطاولي که تو کردي به دوستي با من
من آن به دشمن خون خوار خويش نپسندم
اگر چه مهر بريدي و عهد بشکستي
هنوز بر سر پيمان و عهد و سوگندم
بيار ساقي سرمست جام باده عشق
بده به رغم مناصح که مي دهد پندم
من آن نيم که پذيرم نصيحت عقلا
پدر بگوي که من بي حساب فرزندم
به خاک پاي تو سوگند و جان زنده دلان
که من به پاي تو در مردن آرزومندم
بيا بيا صنما کز سر پريشاني
نماند جز سر زلف تو هيچ پابندم
به خنده گفت که سعدي از اين سخن بگريز
کجا روم که به زندان عشق دربندم
من با تو نه مرد پنجه بودم
افکندم و مردي آزمودم
ديدم دل خاص و عام بردي
من نيز دلاوري نمودم
در حلقه کارزارم انداخت
آن نيزه که حلقه مي ربودم
انگشت نماي خلق بودم
و انگشت به هيچ برنسودم
عيب دگران نگويم اين بار
کاندر حق خويشتن شنودم
گفتم که برآرم از تو فرياد
فرياد که نشنوي چه سودم
از چشم عنايتم مينداز
کاول به تو چشم برگشودم
گر سر برود فداي پايت
مرگ آمدنيست دير و زودم
امروز چنانم از محبت
کآتش به فلک رسيد و دودم
وان روز که سر برآرم از خاک
مشتاق تو همچنان که بودم
آمدي وه که چه مشتاق و پريشان بودم
تا برفتي ز برم صورت بي جان بودم
نه فراموشيم از ذکر تو خاموش نشاند
که در انديشه اوصاف تو حيران بودم
بي تو در دامن گلزار نخفتم يک شب
که نه در باديه خار مغيلان بودم
زنده مي کرد مرا دم به دم اميد وصال
ور نه دور از نظرت کشته هجران بودم
به تولاي تو در آتش محنت چو خليل
گوييا در چمن لاله و ريحان بودم
تا مگر يک نفسم بوي تو آرد دم صبح
همه شب منتظر مرغ سحرخوان بودم
سعدي از جور فراقت همه روز اين مي گفت
عهد بشکستي و من بر سر پيمان بودم
عهد بشکستي و من بر سر پيمان بودم
شاکر نعمت و پرورده احسان بودم
چه کند بنده که بر جور تحمل نکند
بار بر گردن و سر بر خط فرمان بودم
خار عشقت نه چنان پاي نشاط آبله کرد
که سر سبزه و پرواي گلستان بودم
روز هجرانت بدانستم قدر شب وصل
عجب ار قدر نبود آن شب و نادان بودم
گر به عقبي درم از حاصل دنيا پرسند
گويم آن روز که در صحبت جانان بودم
که پسندد که فراموش کني عهد قديم
به وصالت که نه مستوجب هجران بودم
خرم آن روز که بازآيي و سعدي گويد
آمدي وه که چه مشتاق و پريشان بودم
دو هفته مي گذرد کان مه دوهفته نديدم
به جان رسيدم از آن تا به خدمتش نرسيدم
حريف عهد مودت شکست و من نشکستم
خليل بيخ ارادت بريد و من نبريدم
به کام دشمنم اي دوست عاقبت بنشاندي
به جاي خود که چرا پند دوستان نشنيدم
مرا به هيچ بدادي خلاف شرط محبت
هنوز با همه عيبت به جان و دل بخريدم
به خاک پاي تو گفتم که تا تو دوست گرفتم
ز دوستان مجازي چو دشمنان برميدم
قسم به روي تو گويم از آن زمان که برفتي
که هيچ روي نديدم که روي درنکشيدم
تو را ببينم و خواهم که خاک پاي تو باشم
مرا ببيني و چون باد بگذري که نديدم
ميان خلق نديدي که چون دويدمت از پي
زهي خجالت مردم چرا به سر ندويدم
شکر خوشست وليکن حلاوتش تو نداني
من اين معامله دانم که طعم صبر چشيدم
مرا رواست که دعوي کنم به صدق ارادت
که هيچ در همه عالم به دوست برنگزيدم
بنال مطرب مجلس بگوي گفته سعدي
شراب انس بياور که من نه مرد نبيدم
من چون تو به دلبري نديدم
گلبرگ چنين طري نديدم
مانند تو آدمي در آفاق
ممکن نبود پري نديدم
وين بوالعجبي و چشم بندي
در صنعت سامري نديدم
با روي تو ماه آسمان را
امکان برابري نديدم
لعلي چو لب شکرفشانت
در کلبه جوهري نديدم
چون در دورسته دهانت
نظم سخن دري نديدم
مه را که خرد که من به کرات
مه ديدم و مشتري نديدم
وين پرده راز پارسايان
چندان که تو مي دري نديدم
ديدم همه دلبران آفاق
چون تو به دلاوري نديدم
جوري که تو مي کني در اسلام
در ملت کافري نديدم
سعدي غم عشق خوبرويان
چندان که تو مي خوري نديدم
ديدم همه صوفيان آفاق
مثل تو قلندري نديدم
مي روم وز سر حسرت به قفا مي نگرم
خبر از پاي ندارم که زمين مي سپرم
مي روم بي دل و بي يار و يقين مي دانم
که من بي دل بي يار و نه مرد سفرم
خاک من زنده به تأثير هواي لب توست
سازگاري نکند آب و هواي دگرم
وه که گر بر سر کوي تو شبي روز کنم
غلغل اندر ملکوت افتد از آه سحرم
پاي مي پيچم و چون پاي دلم مي پيچد
بار مي بندم و از بار فروبسته ترم
چه کنم دست ندارم به گريبان اجل
تا به تن در ز غمت پيرهن جان بدرم
آتش خشم تو برد آب من خاک آلود
بعد از اين باد به گوش تو رساند خبرم
هر نوردي که ز طومار غمم باز کني
حرف ها بيني آلوده به خون جگرم
ني مپندار که حرفي به زبان آرم اگر
تا به سينه چون قلم بازشکافند سرم
به هواي سر زلف تو درآويخته بود
از سر شاخ زبان برگ سخن هاي ترم
گر سخن گويم من بعد شکايت باشد
ور شکايت کنم از دست تو پيش که برم
خار سوداي تو آويخته در دامن دل
ننگم آيد که به اطراف گلستان گذرم
بصر روشنم از سرمه خاک در توست
قيمت خاک تو من دانم کاهل بصرم
گر چه در کلبه خلوت بودم نور حضور
هم سفر به که نماندست مجال حضرم
سرو بالاي تو در باغ تصور برپاي
شرم دارم که به بالاي صنوبر نگرم
گر به تن بازکنم جاي دگر باکي نيست
که به دل غاشيه بر سر به رکاب تو درم
گر به دوري سفر از تو جدا خواهم ماند
شرم بادم که همان سعدي کوته نظرم
به قدم رفتم و ناچار به سر بازآيم
گر به دامن نرسد چنگ قضا و قدرم
شوخ چشمي چو مگس کردم و برداشت عدو
به مگسران ملامت ز کنار شکرم
از قفا سير نگشتم من بدبخت هنوز
مي روم وز سر حسرت به قفا مي نگرم
نرفت تا تو برفتي خيالت از نظرم
برفت در همه عالم به بي دلي خبرم
نه بخت و دولت آنم که با تو بنشينم
نه صبر و طاقت آنم که از تو درگذرم
من از تو روي نخواهم به ديگري آورد
که زشت باشد هر روز قبله دگرم
بلاي عشق تو بر من چنان اثر کردست
که پند عالم و عابد نمي کند اثرم
قيامتم که به ديوان حشر پيش آرند
ميان آن همه تشويش در تو مي نگرم
به جان دوست که چون دوست در برم باشد
هزار دشمن اگر بر سرند غم نخورم
نشان پيکر خوبت نمي توانم داد
که در تأمل او خيره مي شود بصرم
تو نيز اگر نشناسي مرا عجب نبود
که هر چه در نظر آيد از آن ضعيفترم
به جان و سر که نگردانم از وصال تو روي
و گر هزار ملامت رسد به جان و سرم
مرا مگوي که سعدي چرا پريشاني
خيال روي تو بر مي کند به يک دگرم
يک امشبي که در آغوش شاهد شکرم
گرم چو عود بر آتش نهند غم نخورم
چو التماس برآمد هلاک باکي نيست
کجاست تير بلا گو بيا که من سپرم
ببند يک نفس اي آسمان دريچه صبح
بر آفتاب که امشب خوشست با قمرم
ندانم اين شب قدرست يا ستاره روز
تويي برابر من يا خيال در نظرم
خوشا هواي گلستان و خواب در بستان
اگر نبودي تشويش بلبل سحرم
بدين دو ديده که امشب تو را همي بينم
دريغ باشد فردا که ديگري نگرم
روان تشنه برآسايد از وجود فرات
مرا فرات ز سر برگذشت و تشنه ترم
چو مي نديدمت از شوق بي خبر بودم
کنون که با تو نشستم ز ذوق بي خبرم
سخن بگوي که بيگانه پيش ما کس نيست
به غير شمع و همين ساعتش زبان ببرم
ميان ما بجز اين پيرهن نخواهد بود
و گر حجاب شود تا به دامنش بدرم
مگوي سعدي از اين درد جان نخواهد برد
بگو کجا برم آن جان که از غمت ببرم
شب دراز به اميد صبح بيدارم
مگر که بوي تو آرد نسيم اسحارم
عجب که بيخ محبت نمي دهد بارم
که بر وي اين همه باران شوق مي بارم
از آستانه خدمت نمي توانم رفت
اگر به منزل قربت نمي دهي بارم
به تيغ هجر بکشتي مرا و برگشتي
بيا و زنده جاويد کن دگربارم
چه روزها به شب آورده ام در اين اميد
که با وجود عزيزت شبي به روز آرم
چه جرم رفت که با ما سخن نمي گويي
چه کرده ام که به هجران تو سزاوارم
هنوز با همه بدعهديت دعاگويم
هنوز با همه بي مهريت طلبکارم
من از حکايت عشق تو بس کنم هيهات
مگر اجل که ببندد زبان گفتارم
هنوز قصه هجران و داستان فراق
به سر نرفت و به پايان رسيد طومارم
اگر تو عمر در اين ماجرا کني سعدي
حديث عشق به پايان رسد نپندارم
حديث دوست نگويم مگر به حضرت دوست
يکي تمام بود مطلع بر اسرارم
من آن نيم که دل از مهر دوست بردارم
و گر ز کينه دشمن به جان رسد کارم
نه روي رفتنم از خاک آستانه دوست
نه احتمال نشستن نه پاي رفتارم
کجا روم که دلم پاي بند مهر کسيست
سفر کنيد رفيقان که من گرفتارم
نه او به چشم ارادت نظر به جانب ما
نمي کند که من از ضعف ناپديدارم
اگر هزار تعنت کني و طعنه زني
من اين طريق محبت ز دست نگذارم
مرا به منظر خوبان اگر نباشد ميل
درست شد به حقيقت که نقش ديوارم
در آن قضيه که با ما به صلح باشد دوست
اگر جهان همه دشمن شود چه غم دارم
به عشق روي تو اقرار مي کند سعدي
همه جهان به درآيند گو به انکارم
کجا توانمت انکار دوستي کردن
که آب ديده گواهي دهد به اقرارم
منم اين بي تو که پرواي تماشا دارم
کافرم گر دل باغ و سر صحرا دارم
بر گلستان گذرم بي تو و شرمم نايد
در رياحين نگرم بي تو و يارا دارم
که نه بر ناله مرغان چمن شيفته ام
که نه سوداي رخ لاله حمرا دارم
بر گل روي تو چون بلبل مستم واله
به رخ لاله و نسرين چه تمنا دارم
گر چه لايق نبود دست من و دامن تو
هر کجا پاي نهي فرق سر آن جا دارم
گر به مسجد روم ابروي تو محراب منست
ور به آتشکده زلف تو چليپا دارم
دلم از پختن سوداي وصال تو بسوخت
تو من خام طمع بين که چه سودا دارم
عقل مسکين به چه انديشه فرادست کنم
دل شيدا به چه تدبير شکيبا دارم
سر من دار که چشم از همگان دردوزم
دست من گير که دست از دو جهان وادارم
با توام يک نفس از هشت بهشت اوليتر
من که امروز چنينم غم فردا دارم
سعدي خويشتنم خوان که به معني ز توام
که به صورت نسب از آدم و حوا دارم
باز از شراب دوشين در سر خمار دارم
وز باغ وصل جانان گل در کنار دارم
سرمست اگر به سودا برهم زنم جهاني
عيبم مکن که در سر سوداي يار دارم
ساقي بيار جامي کز زهد توبه کردم
مطرب بزن نوايي کز توبه عار دارم
سيلاب نيستي را سر در وجود من ده
کز خاکدان هستي بر دل غبار دارم
شستم به آب غيرت نقش و نگار ظاهر
کاندر سراچه دل نقش و نگار دارم
موسي طور عشقم در وادي تمنا
مجروح لن تراني چون خود هزار دارم
رفتي و در رکابت دل رفت و صبر و دانش
بازآ که نيم جاني بهر نثار دارم
چندم به سر دواني پرگاروار گردت
سرگشته ام وليکن پاي استوار دارم
عقلي تمام بايد تا دل قرار گيرد
عقل از کجا و دل کو تا برقرار دارم
زان مي که ريخت عشقت در کام جان سعدي
تا بامداد محشر در سر خمار دارم
نه دسترسي به يار دارم
نه طاقت انتظار دارم
هر جور که از تو بر من آيد
از گردش روزگار دارم
در دل غم تو کنم خزينه
گر يک دل و گر هزار دارم
اين خسته دلم چو موي باريک
از زلف تو يادگار دارم
من کانده تو کشيده باشم
اندوه زمانه خوار دارم
در آب دو ديده از تو غرقم
و اميد لب و کنار دارم
دل بردي و تن زدي همين بود
من با تو بسي شمار دارم
دشنام همي دهي به سعدي
من با دو لب تو کار دارم
من اگر نظر حرامست بسي گناه دارم
چه کنم نمي توانم که نظر نگاه دارم
ستم از کسيست بر من که ضرورتست بردن
نه قرار زخم خوردن نه مجال آه دارم
نه فراغت نشستن نه شکيب رخت بستن
نه مقام ايستادن نه گريزگاه دارم
نه اگر همي نشينم نظري کند به رحمت
نه اگر همي گريزم دگري پناه دارم
بسم از قبول عامي و صلاح نيک نامي
چو به ترک سر بگفتم چه غم از کلاه دارم
تن من فداي جانت سر بنده و آستانت
چه مرا به از گدايي چو تو پادشاه دارم
چو تو را بدين شگرفي قدم صلاح باشد
نه مروتست اگر من نظر تباه دارم
چه شبست يا رب امشب که ستاره اي برآمد
که دگر نه عشق خورشيد و نه مهر ماه دارم
مکنيد دردمندان گله از شب جدايي
که من اين صباح روشن ز شب سياه دارم
که نه روي خوب ديدن گنهست پيش سعدي
تو گمان نيک بردي که من اين گناه دارم
من دوست مي دارم جفا کز دست جانان مي برم
طاقت نمي دارم ولي افتان و خيزان مي برم
از دست او جان مي برم تا افکنم در پاي او
تا تو نپنداري که من از دست او جان مي برم
تا سر برآورد از گريبان آن نگار سنگ دل
هر لحظه از بيداد او سر در گريبان مي برم
خواهي به لطفم گو بخوان خواهي به قهرم گو بران
طوعا و کرها بنده ام ناچار فرمان مي برم
درمان درد عاشقان صبرست و من ديوانه ام
نه درد ساکن مي شود نه ره به درمان مي برم
اي ساربان آهسته رو با ناتوانان صبر کن
تو بار جانان مي بري من بار هجران مي برم
اي روزگار عافيت شکرت نکردم لاجرم
دستي که در آغوش بود اکنون به دندان مي برم
گفتم به پايان آورم در عمر خود با او شبي
حالا به عشق روي او روزي به پايان مي برم
سعدي دگربار از وطن عزم سفر کردي چرا
از دست آن ترک خطا يرغو به قاآن مي برم
من خود ندانم وصف او گفتن سزاي قدر او
گل آورند از بوستان من گل به بستان مي برم
گر به رخسار چو ماهت صنما مي نگرم
به حقيقت اثر لطف خدا مي نگرم
تا مگر ديده ز روي تو بيابد اثري
هر زمان صد رهت اندر سر و پا مي نگرم
تو به حال من مسکين به جفا مي نگري
من به خاک کف پايت به وفا مي نگرم
آفتابي تو و من ذره مسکين ضعيف
تو کجا و من سرگشته کجا مي نگرم
سر زلفت ظلماتست و لبت آب حيات
در سواد سر زلفت به خطا مي نگرم
هندوي چشم مبيناد رخ ترک تو باز
گر به چين سر زلفت به خطا مي نگرم
راه عشق تو درازست ولي سعدي وار
مي روم وز سر حسرت به قفا مي نگرم
به خدا اگر بميرم که دل از تو برنگيرم
برو اي طبيبم از سر که دوا نمي پذيرم
همه عمر با حريفان بنشستمي و خوبان
تو بخاستي و نقشت بنشست در ضميرم
مده اي حکيم پندم که به کار درنبندم
که ز خويشتن گزيرست و ز دوست ناگزيرم
برو اي سپر ز پيشم که به جان رسيد پيکان
بگذار تا ببينم که که مي زند به تيرم
نه نشاط دوستانم نه فراغ بوستانم
برويد اي رفيقان به سفر که من اسيرم
تو در آب اگر ببيني حرکات خويشتن را
به زبان خود بگويي که به حسن بي نظيرم
تو به خواب خوش بياساي و به عيش و کامراني
که نه من غنوده ام دوش و نه مردم از نفيرم
نه توانگران ببخشند فقير ناتوان را
نظري کن اي توانگر که به ديدنت فقيرم
اگرم چو عود سوزي تن من فداي جانت
که خوشست عيش مردم به روايح عبيرم
نه تو گفته اي که سعدي نبرد ز دست من جان
نه به خاک پاي مردان چو تو مي کشي نميرم
گر من ز محبتت بميرم
دامن به قيامتت بگيرم
از دنيي و آخرت گزيرست
وز صحبت دوست ناگزيرم
اي مرهم ريش دردمندان
درمان دگر نمي پذيرم
آن کس که بجز تو کس ندارد
در هر دو جهان من آن فقيرم
اي محتسب از جوان چه خواهي
من توبه نمي کنم که پيرم
يک روز کمان ابروانش
مي بوسم و گو بزن به تيرم
اي باد بهار عنبرين بوي
در پاي لطافت تو ميرم
چون مي گذري به خاک شيراز
گو من به فلان زمين اسيرم
در خواب نمي روم که بي دوست
پهلو نه خوشست بر حريرم
اي مونس روزگار سعدي
رفتي و نرفتي از ضميرم
من اين طمع نکنم کز تو کام برگيرم
مگر ببينمت از دور و گام برگيرم
من اين خيال نبندم که دانه اي به مراد
ميان اين همه تشويش دام برگيرم
ستاده ام به غلامي گرم قبول کني
و گر نخواهي کفش غلام برگيرم
مرا ز دست تو گر منصفي و گر ظالم
گريز نيست که دل زين مقام برگيرم
ز فکرهاي پريشان و بارهاي فراق
که بر دلست ندانم کدام برگيرم
گرم هزار تعنت کني و طعنه زني
من آن نيم که ره انتقام برگيرم
گرم جواز نباشد به بارگاه قبول
و گر مجال نباشد که کام برگيرم
از اين قدر نگريزم که بوسي از دهنت
اگر حلال نباشد حرام برگيرم
از تو با مصلحت خويش نمي پردازم
همچو پروانه که مي سوزم و در پروازم
گر تواني که بجويي دلم امروز بجوي
ور نه بسيار بجويي و نيابي بازم
نه چنان معتقدم کم نظري سير کند
يا چنان تشنه که جيحون بنشاند آزم
همچو چنگم سر تسليم و ارادت در پيش
تو به هر ضرب که خواهي بزن و بنوازم
گر به آتش بريم صد ره و بيرون آري
زر نابم که همان باشم اگر بگدازم
گر تو آن جور پسندي که به سنگم بزني
از من اين جرم نيايد که خلاف آغازم
خدمتي لايقم از دست نيايد چه کنم
سر نه چيزيست که در پاي عزيزان بازم
من خراباتيم و عاشق و ديوانه و مست
بيشتر زين چه حکايت بکند غمازم
ماجراي دل ديوانه بگفتم به طبيب
که همه شب در چشمست به فکرت بازم
گفت از اين نوع شکايت که تو داري سعدي
درد عشقست ندانم که چه درمان سازم
نظر از مدعيان بر تو نمي اندازم
تا نگويند که من با تو نظر مي بازم
آرزو مي کندم در همه عالم صيدي
که نباشند رفيقان حسود انبازم
درد پنهان فراقم ز تحمل بگذشت
ور نه از دل نرسيدي به زبان آوازم
چون کبوتر بگرفتيم به دام سر زلف
ديده بردوختي از خلق جهان چون بازم
به سرانگشت بخواهي دل مسکينان برد
دست واپوش که من پنجه نمي اندازم
مطرب آهنگ بگردان که دگر هيچ نماند
که از اين پرده که گفتي به درافتد رازم
کس نناليد در اين عهد چو من در غم دوست
که به آفاق نظر مي رود از شيرازم
چند گفتند که سعدي نفسي باز خود آي
گفتم از دوست نشايد که به خود پردازم
خنک آن روز که در پاي تو جان اندازم
عقل در دمدمه خلق جهان اندازم
نامه حسن تو بر عالم و جاهل خوانم
نامت اندر دهن پير و جوان اندازم
تا کي اين پرده جان سوز پس پرده زنم
تا کي اين ناوک دلدوز نهان اندازم
دردنوشان غمت را چو شود مجلس گرم
خويشتن را به طفيلي به ميان اندازم
تا نه هر بي خبري وصف جمالت گويد
سنگ تعظيم تو در راه بيان اندازم
گر به ميدان محاکاي تو جولان يابم
گوي دل در خم چوگان زبان اندازم
گردنان را به سرانگشت قبولت ره نيست
چون قلم هستي خود را سر از آن اندازم
ياد سعدي کن و جان دادن مشتاقان بين
حق عليمست که لبيک زنان اندازم
وه که در عشق چنان مي سوزم
که به يک شعله جهان مي سوزم
شمع وش پيش رخ شاهد يار
دم به دم شعله زنان مي سوزم
سوختم گر چه نمي يارم گفت
که من از عشق فلان مي سوزم
رحمتي کن که به سر مي گردم
شفقتي بر که به جان مي سوزم
با تو ياران همه در ناز و نعيم
من گنه کارم از آن مي سوزم
سعديا ناله مکن گر نکنم
کس نداند که نهان مي سوزم
يک روز به شيدايي در زلف تو آويزم
زان دو لب شيرينت صد شور برانگيزم
گر قصد جفا داري اينک من و اينک سر
ور راه وفا داري جان در قدمت ريزم
بس توبه و پرهيزم کز عشق تو باطل شد
من بعد بدان شرطم کز توبه بپرهيزم
سيم دل مسکينم در خاک درت گم شد
خاک سر هر کويي بي فايده مي بيزم
در شهر به رسوايي دشمن به دفم برزد
تا بر دف عشق آمد تير نظر تيزم
مجنون رخ ليلي چون قيس بني عامر
فرهاد لب شيرين چون خسرو پرويزم
گفتي به غمم بنشين يا از سر جان برخيز
فرمان برمت جانا بنشينم و برخيزم
گر بي تو بود جنت بر کنگره ننشينم
ور با تو بود دوزخ در سلسله آويزم
با ياد تو گر سعدي در شعر نمي گنجد
چون دوست يگانه شد با غير نياميزم
من بي مايه که باشم که خريدار تو باشم
حيف باشد که تو يار من و من يار تو باشم
تو مگر سايه لطفي به سر وقت من آري
که من آن مايه ندارم که به مقدار تو باشم
خويشتن بر تو نبندم که من از خود نپسندم
که تو هرگز گل من باشي و من خار تو باشم
هرگز انديشه نکردم که کمندت به من افتد
که من آن وقع ندارم که گرفتار تو باشم
هرگز اندر همه عالم نشناسم غم و شادي
مگر آن وقت که شادي خور و غمخوار تو باشم
گذر از دست رقيبان نتوان کرد به کويت
مگر آن وقت که در سايه زنهار تو باشم
گر خداوند تعالي به گناهيت بگيرد
گو بيامرز که من حامل اوزار تو باشم
مردمان عاشق گفتار من اي قبله خوبان
چون نباشند که من عاشق ديدار تو باشم
من چه شايسته آنم که تو را خوانم و دانم
مگرم هم تو ببخشي که سزاوار تو باشم
گر چه دانم که به وصلت نرسم بازنگردم
تا در اين راه بميرم که طلبکار تو باشم
نه در اين عالم دنيا که در آن عالم عقبي
همچنان بر سر آنم که وفادار تو باشم
خاک بادا تن سعدي اگرش تو نپسندي
که نشايد که تو فخر من و من عار تو باشم
در آن نفس که بميرم در آرزوي تو باشم
بدان اميد دهم جان که خاک کوي تو باشم
به وقت صبح قيامت که سر ز خاک برآرم
به گفت و گوي تو خيزم به جست و جوي تو باشم
به مجمعي که درآيند شاهدان دو عالم
نظر به سوي تو دارم غلام روي تو باشم
به خوابگاه عدم گر هزار سال بخسبم
ز خواب عاقبت آگه به بوي موي تو باشم
حديث روضه نگويم گل بهشت نبويم
جمال حور نجويم دوان به سوي تو باشم
مي بهشت ننوشم ز دست ساقي رضوان
مرا به باده چه حاجت که مست روي تو باشم
هزار باديه سهلست با وجود تو رفتن
و گر خلاف کنم سعديا به سوي تو باشم
غم زمانه خورم يا فراق يار کشم
به طاقتي که ندارم کدام بار کشم
نه قوتي که توانم کناره جستن از او
نه قدرتي که به شوخيش در کنار کشم
نه دست صبر که در آستين عقل برم
نه پاي عقل که در دامن قرار کشم
ز دوستان به جفا سيرگشت مردي نيست
جفاي دوست زنم گر نه مردوار کشم
چو مي توان به صبوري کشيد جور عدو
چرا صبور نباشم که جور يار کشم
شراب خورده ساقي ز جام صافي وصل
ضرورتست که درد سر خمار کشم
گلي چو روي تو گر در چمن به دست آيد
کمينه ديده سعديش پيش خار کشم
هزار جهد بکردم که سر عشق بپوشم
نبود بر سر آتش ميسرم که نجوشم
به هوش بودم از اول که دل به کس نسپارم
شمايل تو بديدم نه صبر ماند و نه هوشم
حکايتي ز دهانت به گوش جان من آمد
دگر نصيحت مردم حکايتست به گوشم
مگر تو روي بپوشي و فتنه بازنشاني
که من قرار ندارم که ديده از تو بپوشم
من رميده دل آن به که در سماع نيايم
که گر به پاي درآيم به دربرند به دوشم
بيا به صلح من امروز در کنار من امشب
که ديده خواب نکردست از انتظار تو دوشم
مرا به هيچ بدادي و من هنوز بر آنم
که از وجود تو مويي به عالمي نفروشم
به زخم خورده حکايت کنم ز دست جراحت
که تندرست ملامت کند چو من بخروشم
مرا مگوي که سعدي طريق عشق رها کن
سخن چه فايده گفتن چو پند مي ننيوشم
به راه باديه رفتن به از نشستن باطل
و گر مراد نيابم به قدر وسع بکوشم
بار فراق دوستان بس که نشست بر دلم
مي روم و نمي رود ناقه به زير محملم
بار بيفکند شتر چون برسد به منزلي
بار دلست همچنان ور به هزار منزلم
اي که مهار مي کشي صبر کن و سبک مرو
کز طرفي تو مي کشي وز طرفي سلاسلم
بارکشيده جفا پرده دريده هوا
راه ز پيش و دل ز پس واقعه ايست مشکلم
معرفت قديم را بعد حجاب کي شود
گر چه به شخص غايبي در نظري مقابلم
آخر قصد من تويي غايت جهد و آرزو
تا نرسم ز دامنت دست اميد نگسلم
ذکر تو از زبان من فکر تو از جنان من
چون برود که رفته اي در رگ و در مفاصلم
مشتغل توام چنان کز همه چيز غايبم
مفتکر توام چنان کز همه خلق غافلم
گر نظري کني کند کشته صبر من ورق
ور نکني چه بر دهد بيخ اميد باطلم
سنت عشق سعديا ترک نمي دهي بلي
کي ز دلم به دررود خوي سرشته در گلم
داروي درد شوق را با همه علم عاجزم
چاره کار عشق را با همه عقل جاهلم
تا تو به خاطر مني کس نگذشت بر دلم
مثل تو کيست در جهان تا ز تو مهر بگسلم
من چو به آخرت روم رفته به داغ دوستي
داروي دوستي بود هر چه برويد از گلم
ميرم و همچنان رود نام تو بر زبان من
ريزم و همچنان بود مهر تو در مفاصلم
حاصل عمر صرف شد در طلب وصال تو
با همه سعي اگر به خود ره ندهي چه حاصلم
باد به دست آرزو در طلب هواي دل
گر نکند معاونت دور زمان مقبلم
لايق بندگي نيم بي هنري و قيمتي
ور تو قبول مي کني با همه نقص فاضلم
مثل تو را به خون من ور بکشي به باطلم
کس نکند مطالبت زان که غلام قاتلم
کشتي من که در ميان آب گرفت و غرق شد
گر بود استخوان برد باد صبا به ساحلم
سرو برفت و بوستان از نظرم به جملگي
مي نرود صنوبري بيخ گرفته در دلم
فکرت من کجا رسد در طلب وصال تو
اين همه ياد مي رود وز تو هنوز غافلم
لشکر عشق سعديا غارت عقل مي کند
تا تو دگر به خويشتن ظن نبري که عاقلم
امروز مبارکست فالم
کافتاد نظر بر آن جمالم
الحمد خداي آسمان را
کاختر به درآمد از وبالم
خوابست مگر که مي نمايد
يا عشوه همي دهد خيالم
کاين بخت نبود هيچ روزم
وين گل نشکفت هيچ سالم
امروز بديدم آن چه دل خواست
ديد آن چه نخواست بدسگالم
اکنون که تو روي باز کردي
رو باز به خير کرد حالم
ديگر چه توقعست از ايام
چون بدر تمام شد هلالم
بازآي کز اشتياق رويت
بگرفت ز خويشتن ملالم
آزرده ام از فراق چونانک
دل باز نمي دهد وصالم
وز غايت تشنگي که بردم
در حلق نمي رود زلالم
بيچاره به رويت آمدم باز
چون چاره نماند و احتيالم
از جور تو هم در تو گيرم
وز دست تو هم بر تو نالم
چون دوست موافقست سعدي
سهلست جفاي خلق عالم
تا خبر دارم از او بي خبر از خويشتنم
با وجودش ز من آواز نيايد که منم
پيرهن مي بدرم دم به دم از غايت شوق
که وجودم همه او گشت و من اين پيرهنم
اي رقيب اين همه سودا مکن و جنگ مجوي
برکنم ديده که من ديده از او برنکنم
خود گرفتم که نگويم که مرا واقعه ايست
دشمن و دوست بدانند قياس از سخنم
در همه شهر فراهم ننشست انجمني
که نه من در غمش افسانه آن انجمنم
برشکست از من و از رنج دلم باک نداشت
من نه آنم که توانم که از او برشکنم
گر همين سوز رود با من مسکين در گور
خاک اگر بازکني سوخته يابي کفنم
گر به خون تشنه اي اينک من و سر باکي نيست
که به فتراک تو به زان که بود بر بدنم
مرد و زن گر به جفا کردن من برخيزند
گر بگردم ز وفاي تو نه مردم که زنم
شرط عقلست که مردم بگريزند از تير
من گر از دست تو باشد مژه بر هم نزنم
تا به گفتار درآمد دهن شيرينت
بيم آنست که شوري به جهان درفکنم
لب سعدي و دهانت ز کجا تا به کجا
اين قدر بس که رود نام لبت بر دهنم
چشم که بر تو مي کنم چشم حسود مي کنم
شکر خدا که باز شد ديده بخت روشنم
هرگزم اين گمان نبد با تو که دوستي کنم
باورم اين نمي شود با تو نشسته کاين منم
دامن خيمه برفکن دشمن و دوست گو ببين
کاين همه لطف مي کند دوست به رغم دشمنم
عالم شهر گو مرا وعظ مگو که نشنوم
پير محله گو مرا توبه مده که بشکنم
گر بزني به خنجرم کز پي او دگر مرو
نعره شوق مي زنم تا رمقيست در تنم
اين نه نصيحتي بود کز غم دوست توبه کن
سخت سيه دلي بود آن که ز دوست برکنم
گر همه عمر بشکنم عهد تو پس درست شد
کاين همه ذکر دوستي لاف دروغ مي زنم
پيشم از اين سلامتي بود و دلي و دانشي
عشق تو آتشي بزد پاک بسوخت خرمنم
شهري اگر به قصد من جمع شوند و متفق
با همه تيغ برکشم وز تو سپر بيفکنم
چند فشاني آستين بر من و روزگار من
دست رها نمي کند مهر گرفته دامنم
گر به مراد من روي ور نروي تو حاکمي
من به خلاف راي تو گر نفسي زنم زنم
اين همه نيش مي خورد سعدي و پيش مي رود
خون برود در اين ميان گر تو تويي و من منم
گر تيغ برکشد که محبان همي زنم
اول کسي که لاف محبت زند منم
گويند پاي دار اگرت سر دريغ نيست
گو سر قبول کن که به پايش درافکنم
امکان ديده بستنم از روي دوست نيست
اوليتر آن که گوش نصيحت بياکنم
آورده اند صحبت خوبان که آتشست
بر من به نيم جو که بسوزند خرمنم
من مرغ زيرکم که چنانم خوش اوفتاد
در قيد او که ياد نيايد نشيمنم
درديست در دلم که گر از پيش آب چشم
برگيرم آستين برود تا به دامنم
گر پيرهن به درکنم از شخص ناتوان
بيني که زير جامه خياليست يا تنم
شرطست احتمال جفاهاي دشمنان
چون دل نمي دهد که دل از دوست برکنم
دردي نبوده را چه تفاوت کند که من
بيچاره درد مي خورم و نعره مي زنم
بر تخت جم پديد نيايد شب دراز
من دانم اين حديث که در چاه بيژنم
گويند سعديا مکن از عشق توبه کن
مشکل توانم و نتوانم که نشکنم
آن دوست که من دارم وان يار که من دانم
شيرين دهني دارد دور از لب و دندانم
بخت اين نکند با من کان شاخ صنوبر را
بنشينم و بنشانم گل بر سرش افشانم
اي روي دلارايت مجموعه زيبايي
مجموع چه غم دارد از من که پريشانم
درياب که نقشي ماند از طرح وجود من
چون ياد تو مي آرم خود هيچ نمي مانم
با وصل نمي پيچم وز هجر نمي نالم
حکم آن چه تو فرمايي من بنده فرمانم
اي خوبتر از ليلي بيمست که چون مجنون
عشق تو بگرداند در کوه و بيابانم
يک پشت زمين دشمن گر روي به من آرند
از روي تو بيزارم گر روي بگردانم
در دام تو محبوسم در دست تو مغلوبم
وز ذوق تو مدهوشم در وصف تو حيرانم
دستي ز غمت بر دل پايي ز پيت در گل
با اين همه صبرم هست وز روي تو نتوانم
در خفيه همي نالم وين طرفه که در عالم
عشاق نمي خسبند از ناله پنهانم
بيني که چه گرم آتش در سوخته مي گيرد
تو گرمتري ز آتش من سوخته تر ز آنم
گويند مکن سعدي جان در سر اين سودا
گر جان برود شايد من زنده به جانانم
آن نه رويست که من وصف جمالش دانم
اين حديث از دگري پرس که من حيرانم
همه بينند نه اين صنع که من مي بينم
همه خوانند نه اين نقش که من مي خوانم
آن عجب نيست که سرگشته بود طالب دوست
عجب اينست که من واصل و سرگردانم
سرو در باغ نشانند و تو را بر سر و چشم
گر اجازت دهي اي سرو روان بنشانم
عشق من بر گل رخسار تو امروزي نيست
دير سالست که من بلبل اين بستانم
به سرت کز سر پيمان محبت نروم
گر بفرمايي رفتن به سر پيکانم
باش تا جان برود در طلب جانانم
که به کاري به از اين بازنيايد جانم
هر نصيحت که کني بشنوم اي يار عزيز
صبرم از دوست مفرماي که من نتوانم
عجب از طبع هوسناک منت مي آيد
من خود از مردم بي طبع عجب مي مانم
گفته بودي که بود در همه عالم سعدي
من به خود هيچ نيم هر چه تو گويي آنم
گر به تشريف قبولم بنوازي ملکم
ور به تازانه قهرم بزني شيطانم
اگر دستم رسد روزي که انصاف از تو بستانم
قضاي عهد ماضي را شبي دستي برافشانم
چنانت دوست مي دارم که گر روزي فراق افتد
تو صبر از من تواني کرد و من صبر از تو نتوانم
دلم صد بار مي گويد که چشم از فتنه بر هم نه
دگر ره ديده مي افتد بر آن بالاي فتانم
تو را در بوستان بايد که پيش سرو بنشيني
و گر نه باغبان گويد که ديگر سرو ننشانم
رفيقانم سفر کردند هر ياري به اقصايي
خلاف من که بگرفته است دامن در مغيلانم
به دريايي درافتادم که پايانش نمي بينم
کسي را پنجه افکندم که درمانش نمي دانم
فراقم سخت مي آيد وليکن صبر مي بايد
که گر بگريزم از سختي رفيق سست پيمانم
مپرسم دوش چون بودي به تاريکي و تنهايي
شب هجرم چه مي پرسي که روز وصل حيرانم
شبان آهسته مي نالم مگر دردم نهان ماند
به گوش هر که در عالم رسيد آواز پنهانم
دمي با دوست در خلوت به از صد سال در عشرت
من آزادي نمي خواهم که با يوسف به زندانم
من آن مرغ سخندانم که در خاکم رود صورت
هنوز آواز مي آيد به معني از گلستانم
اي مرهم ريش و مونس جانم
چندين به مفارقت مرنجانم
اي راحت اندرون مجروحم
جمعيت خاطر پريشانم
گويند بدار دستش از دامن
تا دست بدارد از گريبانم
آن کس که مرا به باغ مي خواند
بي روي تو مي برد به زندانم
وين طرفه که ره نمي برم پيشت
وز پيش تو ره به در نمي دانم
يک روز به بندگي قبولم کن
روز دگرم ببين که سلطانم
اي گلبن بوستان روحاني
مشغول بکردي از گلستانم
زان روز که سرو قامتت ديدم
از ياد برفت سرو بستانم
آن در دورسته در حديث آمد
وز ديده بيوفتاد مرجانم
گويند صبور باش از او سعدي
بارش بکشم که صبر نتوانم
اي کاش که جان در آستين بودي
تا بر سر مونس دل افشانم
بس که در منظر تو حيرانم
صورتت را صفت نمي دانم
پارسايان ملامتم مکنيد
که من از عشق توبه نتوانم
هر که بيني به جسم و جان زندست
من به اميد وصل جانانم
به چه کار آيد اين بقيت جان
که به معشوق برنيفشانم
گر تو از من عنان بگرداني
من به شمشير برنگردانم
گر بخواني مقيم درگاهم
ور براني مطيع فرمانم
من نه آنم که سست بازآيم
ور ز سختي به لب رسد جانم
گر اجابت کني و گر نکني
چاره من دعاست مي خوانم
سهل باشد صعوبت ظلمات
گر به دست آيد آب حيوانم
تا کي آخر جفا بري سعدي
چه کنم پاي بند احسانم
کار مردان تحملست و سکون
من کيم خاک پاي مردانم
سخن عشق تو بي آن که برآيد به زبانم
رنگ رخساره خبر مي دهد از حال نهانم
گاه گويم که بنالم ز پريشاني حالم
بازگويم که عيانست چه حاجت به بيانم
هيچم از دنيي و عقبي نبرد گوشه خاطر
که به ديدار تو شغلست و فراغ از دو جهانم
گر چنانست که روي من مسکين گدا را
به در غير ببيني ز در خويش برانم
من در انديشه آنم که روان بر تو فشانم
نه در انديشه که خود را ز کمندت برهانم
گر تو شيرين زماني نظري نيز به من کن
که به ديوانگي از عشق تو فرهاد زمانم
نه مرا طاقت غربت نه تو را خاطر قربت
دل نهادم به صبوري که جز اين چاره ندانم
من همان روز بگفتم که طريق تو گرفتم
که به جانان نرسم تا نرسد کار به جانم
درم از ديده چکانست به ياد لب لعلت
نگهي باز به من کن که بسي در بچکانم
سخن از نيمه بريدم که نگه کردم و ديدم
که به پايان رسدم عمر و به پايان نرسانم
گر دست دهد هزار جانم
در پاي مبارکت فشانم
آخر به سرم گذر کن اي دوست
انگار که خاک آستانم
هر حکم که بر سرم براني
سهلست ز خويشتن مرانم
تو خود سر وصل ما نداري
من عادت بخت خويش دانم
هيهات که چون تو شاهبازي
تشريف دهد به آشيانم
گر خانه محقرست و تاريک
بر ديده روشنت نشانم
گر نام تو بر سرم بگويند
فرياد برآيد از روانم
شب نيست که در فراق رويت
زاري به فلک نمي رسانم
آخر نه من و تو دوست بوديم
عهد تو شکست و من همانم
من مهره مهر تو نريزم
الا که بريزد استخوانم
من ترک وصال تو نگويم
الا به فراق جسم و جانم
مجنونم اگر بهاي ليلي
ملک عرب و عجم ستانم
شيرين زمان تويي به تحقيق
من بنده خسرو زمانم
شاهي که ورا رسد که گويد
مولاي اکابر جهانم
ايوان رفيعش آسمان را
گويد تو زمين من آسمانم
داني که ستم روا ندارد
مگذار که بشنود فغانم
هر کس به زمان خويشتن بود
من سعدي آخرالزمانم
مرا تا نقره باشد مي فشانم
تو را تا بوسه باشد مي ستانم
و گر فردا به زندان مي برندم
به نقد اين ساعت اندر بوستانم
جهان بگذار تا بر من سر آيد
که کام دل تو بودي از جهانم
چه دامن هاي گل باشد در اين باغ
اگر چيزي نگويد باغبانم
نمي دانستم از بخت همايون
که سيمرغي فتد در آشيانم
تو عشق آموختي در شهر ما را
بيا تا شرح آن هم بر تو خوانم
سخن ها دارم از دست تو در دل
وليکن در حضورت بي زبانم
بگويم تا بداند دشمن و دوست
که من مستي و مستوري ندانم
مگو سعدي مراد خويش برداشت
اگر تو سنگ دل من مهربانم
اگر تو سرو سيمين تن بر آني
که از پيشم براني من بر آنم
که تا باشم خيالت مي پرستم
و گر رفتم سلامت مي رسانم
ما همه چشميم و تو نور اي صنم
چشم بد از روي تو دور اي صنم
روي مپوشان که بهشتي بود
هر که ببيند چو تو حور اي صنم
حور خطا گفتم اگر خواندمت
ترک ادب رفت و قصور اي صنم
تا به کرم خرده نگيري که من
غايبم از ذوق حضور اي صنم
روي تو بر پشت زمين خلق را
موجب فتنه ست و فتور اي صنم
اين همه دلبندي و خوبي تو را
موضع نازست و غرور اي صنم
سروبني خاسته چون قامتت
تا ننشينيم صبور اي صنم
اين همه طوفان به سرم مي رود
از جگري همچو تنور اي صنم
سعدي از اين چشمه حيوان که خورد
سير نگردد به مرور اي صنم
چون من به نفس خويشتن اين کار مي کنم
بر فعل ديگران به چه انکار مي کنم
بلبل سماع بر گل بستان همي کند
من بر گل شقايق رخسار مي کنم
هر جا که سروقامتي و موي دلبريست
خود را بدان کمند گرفتار مي کنم
گر تيغ برکشند عزيزان به خون من
من همچنان تأمل ديدار مي کنم
هيچم نماند در همه عالم به اتفاق
الا سري که در قدم يار مي کنم
آن ها که خوانده ام همه از ياد من برفت
الا حديث دوست که تکرار مي کنم
چون دست قدرتم به تمنا نمي رسد
صبر از مراد نفس به ناچار مي کنم
همسايه گو گواهي مستي و عاشقي
بر من مده که خويشتن اقرار مي کنم
من بعد از اين نه زهد فروشم نه معرفت
کان در ضمير نيست که اظهار مي کنم
جانست و از محبت جانان دريغ نيست
اينم که دست مي دهد ايثار مي کنم
زنار اگر ببندي سعدي هزار بار
به زان که خرقه بر سر زنار مي کنم
آن کس که از او صبر محالست و سکونم
بگذشت ده انگشت فروبرده به خونم
پرسيد که چوني ز غم و درد جدايي
گفتم نه چنانم که توان گفت که چونم
زان گه که مرا روي تو محراب نظر شد
از دست زبان ها به تحمل چو ستونم
مشنو که همه عمر جفا برده ام از کس
جز بر سر کوي تو که ديوار زبونم
بيمست چو شرح غم عشق تو نويسم
کآتش به قلم درفتد از سوز درونم
آنان که شمردند مرا عاقل و هشيار
کو تا بنويسند گواهي به جنونم
شمشير برآور که مرادم سر سعديست
ور سر ننهم در قدمت عاشق دونم
ز دستم بر نمي خيزد که يک دم بي تو بنشينم
بجز رويت نمي خواهم که روي هيچ کس بينم
من اول روز دانستم که با شيرين درافتادم
که چون فرهاد بايد شست دست از جان شيرينم
تو را من دوست مي دارم خلاف هر که در عالم
اگر طعنه است در عقلم اگر رخنه است در دينم
و گر شمشير برگيري سپر پيشت بيندازم
که بي شمشير خود کشتي به ساعدهاي سيمينم
برآي اي صبح مشتاقان اگر نزديک روز آمد
که بگرفت اين شب يلدا ملال از ماه و پروينم
ز اول هستي آوردم قفاي نيستي خوردم
کنون اميد بخشايش همي دارم که مسکينم
دلي چون شمع مي بايد که بر جانم ببخشايد
که جز وي کس نمي بينم که مي سوزد به بالينم
تو همچون گل ز خنديدن لبت با هم نمي آيد
روا داري که من بلبل چو بوتيمار بنشينم
رقيب انگشت مي خايد که سعدي چشم بر هم نه
مترس اي باغبان از گل که مي بينم نمي چينم
من از تو صبر ندارم که بي تو بنشينم
کسي دگر نتوانم که بر تو بگزينم
بپرس حال من آخر چو بگذري روزي
که چون همي گذرد روزگار مسکينم
من اهل دوزخم ار بي تو زنده خواهم شد
که در بهشت نيارد خداي غمگينم
ندانمت که چه گويم تو هر دو چشم مني
که بي وجود شريفت جهان نمي بينم
چو روي دوست نبيني جهان نديدن به
شب فراق منه شمع پيش بالينم
ضرورتست که عهد وفا به سر برمت
و گر جفا به سر آيد هزار چندينم
نه هاونم که بنالم بکوفتي از يار
چو ديگ بر سر آتش نشان که بنشينم
بگرد بر سرم اي آسياي دور زمان
به هر جفا که تواني که سنگ زيرينم
چو بلبل آمدمت تا چو گل ثنا گويم
چو لاله لال بکردي زبان تحسينم
مرا پلنگ به سرپنجه اي نگار نکشت
تو مي کشي به سرپنجه نگارينم
چو ناف آهو خونم بسوخت در دل تنگ
برفت در همه آفاق بوي مشکينم
هنر بيار و زبان آوري مکن سعدي
چه حاجتست بگويد شکر که شيرينم
منم يا رب در اين دولت که روي يار مي بينم
فراز سرو سيمينش گلي بر بار مي بينم
مگر طوبي برآمد در سرابستان جان من
که بر هر شعبه اي مرغي شکرگفتار مي بينم
مگر دنيا سر آمد کاين چنين آزاد در جنت
مي بي درد مي نوشم گل بي خار مي بينم
عجب دارم ز بخت خويش و هر دم در گمان افتم
که مستم يا به خوابم يا جمال يار مي بينم
زمين بوسيده ام بسيار و خدمت کرده تا اکنون
لب معشوق مي بوسم رخ دلدار مي بينم
چه طاعت کرده ام گويي که اين پاداش مي يابم
چه فرمان برده ام گويي که اين مقدار مي بينم
تويي يارا که خواب آلوده بر من تاختن کردي
منم يا رب که بخت خود چنين بيدار مي بينم
چو خلوت با ميان آمد نخواهم شمع کاشانه
تمناي بهشتم نيست چون ديدار مي بينم
کدام آلاله مي بويم که مغزم عنبرآگين شد
چه ريحان دسته بندم چون جهان گلزار مي بينم
ز گردون نعره مي آيد که اينت بوالعجب کاري
که سعدي را ز روي دوست برخوردار مي بينم
دلم تا عشقباز آمد در او جز غم نمي بينم
دلي بي غم کجا جويم که در عالم نمي بينم
دمي با همدمي خرم ز جانم بر نمي آيد
دمم با جان برآيد چون که يک همدم نمي بينم
مرا رازيست اندر دل به خون ديده پرورده
وليکن با که گويم راز چون محرم نمي بينم
قناعت مي کنم با درد چون درمان نمي يابم
تحمل مي کنم با زخم چون مرهم نمي بينم
خوشا و خرما آن دل که هست از عشق بيگانه
که من تا آشنا گشتم دل خرم نمي بينم
نم چشم آبروي من ببرد از بس که مي گريم
چرا گريم کز آن حاصل برون از نم نمي بينم
کنون دم درکش اي سعدي که کار از دست بيرون شد
به اميد دمي با دوست وان دم هم نمي بينم
من از اين جا به ملامت نروم
که من اين جا به اميدي گروم
گر به عقلم سخني مي گويند
بيم آنست که ديوانه شوم
گوش دل رفته به آواز سماع
نتوانم که نصيحت شنوم
همه گو باد ببر خرمن عمر
دو جهان بي تو نيرزد دو جوم
دوستان عيب و ملامت مکنيد
کان چه خود کاشته باشم دروم
من بيچاره گردن به کمند
چه کنم گر به رکابش نروم
سعديا گفت به خوابم بيني
بي وفا يارم اگر مي غنوم
نه از چينم حکايت کن نه از روم
که من دل با يکي دارم در اين بوم
هر آن ساعت که با ياد من آيد
فراموشم شود موجود و معدوم
ز دنيا بخش ما غم خوردن آمد
نشايد خوردن الا رزق مقسوم
رطب شيرين و دست از نخل کوتاه
زلال اندر ميان و تشنه محروم
از آن شاهد که در انديشه ماست
ندانم زاهدي در شهر معصوم
به روي او نماند هيچ منظور
به بوي او نماند هيچ مشموم
نه بي او عشق مي خواهم نه با او
که او در سلک من حيفست منظوم
رفيقان چشم ظاهربين بدوزيد
که ما را در ميان سريست مکتوم
همه عالم گر اين صورت ببينند
کس اين معني نخواهد کرد مفهوم
چنان سوزم که خامانم نبينند
نداند تندرست احوال محموم
مرا گر دل دهي ور جان ستاني
عبادت لازمست و بنده ملزوم
نشايد برد سعدي جان از اين کار
مسافر تشنه و جلاب مسموم
چو آهن تاب آتش مي نيارد
همي بايد که پيشاني کند موم
تو مپندار کز اين در به ملامت بروم
دلم اين جاست بده تا به سلامت بروم
ترک سر گفتم از آن پيش که بنهادم پاي
نه به زرق آمده ام تا به ملامت بروم
من هوادار قديمم بدهم جان عزيز
نو ارادت نه که از پيش غرامت بروم
گر رسد از تو به گوشم که بمير اي سعدي
تا لب گور به اعزاز و کرامت بروم
ور بدانم به در مرگ که حشرم با توست
از لحد رقص کنان تا به قيامت بروم
به تو مشغول و با تو همراهم
وز تو بخشايش تو مي خواهم
همه بيگانگان چنين دانند
که منت آشناي درگاهم
ترسم اي ميوه درخت بلند
که نيايي به دست کوتاهم
تا مرا از تو آگهي دادند
به وجودت گر از خود آگاهم
همه درخورد راي و قيمت خويش
از تو خواهند و من تو را خواهم
بلبل بوستان حسن توام
چون نيفتد سخن در افواهم
مي کشندم که ترک عشق بگو
مي زنندم که بيدق شاهم
ور به صد پاره ام کني زين رنگ
بنگردم که صبغه اللهم
سعديا در قفاي دوست مرو
چه کنم مي برد به اکراهم
ميل از اين جانب اختياري نيست
کهربا را بگو که من کاهم
امشب آن نيست که در خواب رود چشم نديم
خواب در روضه رضوان نکند اهل نعيم
خاک را زنده کند تربيت باد بهار
سنگ باشد که دلش زنده نگردد به نسيم
بوي پيراهن گم کرده خود مي شنوم
گر بگويم همه گويند ضلاليست قديم
عاشق آن گوش ندارد که نصيحت شنود
درد ما نيک نباشد به مداواي حکيم
توبه گويندم از انديشه معشوق بکن
هرگز اين توبه نباشد که گناهيست عظيم
اي رفيقان سفر دست بداريد از ما
که بخواهيم نشستن به در دوست مقيم
اي برادر غم عشق آتش نمرود انگار
بر من اين شعله چنانست که بر ابراهيم
مرده از خاک لحد رقص کنان برخيزد
گر تو بالاي عظامش گذري وهي رميم
طمع وصل تو مي دارم و انديشه هجر
ديگر از هر چه جهانم نه اميدست و نه بيم
عجب از کشته نباشد به در خيمه دوست
عجب از زنده که چون جان به درآورد سليم
سعديا عشق نياميزد و شهوت با هم
پيش تسبيح ملايک نرود ديو رجيم
ما دگر کس نگرفتيم به جاي تو نديم
الله الله تو فراموش مکن عهد قديم
هر يک از دايره جمع به راهي رفتند
ما بمانديم و خيال تو به يک جاي مقيم
باغبان گر نگشايد در درويش به باغ
آخر از باغ بيايد بر درويش نسيم
گر نسيم سحر از خلق تو بويي آرد
جان فشانيم به سوغات نسيم تو نه سيم
بوي محبوب که بر خاک احبا گذرد
نه عجب دارم اگر زنده کند عظم رميم
اي به حسن تو صنم چشم فلک ناديده
وي به مثل تو ولد مادر ايام عقيم
حال درويش چنانست که خال تو سياه
جسم دل ريش چنانست که چشم تو سقيم
چشم جادوي تو بي واسطه کحل کحيل
طاق ابروي تو بي شائبه وسمه و سيم
اي که دلداري اگر جان منت مي بايد
چاره اي نيست در اين مسئله الا تسليم
عشقبازي نه طريق حکما بود ولي
چشم بيمار تو دل مي برد از دست حکيم
سعديا عشق نياميزد و عفت با هم
چند پنهان کني آواز دهل زير گليم
ما به روي دوستان از بوستان آسوده ايم
گر بهار آيد و گر باد خزان آسوده ايم
سروبالايي که مقصودست اگر حاصل شود
سرو اگر هرگز نباشد در جهان آسوده ايم
گر به صحرا ديگران از بهر عشرت مي روند
ما به خلوت با تو اي آرام جان آسوده ايم
هر چه از دنيا و عقبي راحت و آسايشست
گر تو با ما خوش درآيي ما از آن آسوده ايم
برق نوروزي گر آتش مي زند در شاخسار
ور گل افشان مي کند در بوستان آسوده ايم
باغبان را گو اگر در گلستان آلاله ايست
ديگري را ده که ما با دلستان آسوده ايم
گر سياست مي کند سلطان و قاضي حاکمند
ور ملامت مي کند پير و جوان آسوده ايم
موج اگر کشتي برآرد تا به اوج آفتاب
يا به قعر اندربرد ما بر کران آسوده ايم
رنج ها برديم و آسايش نبود اندر جهان
ترک آسايش گرفتيم اين زمان آسوده ايم
سعديا سرمايه داران از خلل ترسند و ما
گر برآيد بانگ دزد از کاروان آسوده ايم
ما در خلوت به روي خلق ببستيم
از همه بازآمديم و با تو نشستيم
هر چه نه پيوند يار بود بريديم
وان چه نه پيمان دوست بود شکستيم
مردم هشيار از اين معامله دورند
شايد اگر عيب ما کنند که مستيم
مالک خود را هميشه غصه گدازد
ملک پري پيکري شديم و برستيم
شاکر نعمت به هر طريق که بوديم
داعي دولت به هر مقام که هستيم
در همه چشمي عزيز و نزد تو خواريم
در همه عالم بلند و پيش تو پستيم
اي بت صاحب دلان مشاهده بنماي
تا تو ببينيم و خويشتن نپرستيم
ديده نگه داشتيم تا نرود دل
با همه عياري از کمند نجستيم
تا تو اجازت دهي که در قدمم ريز
جان گرامي نهاده بر کف دستيم
دوستي آنست سعديا که بماند
عهد وفا هم بر اين قرار که بستيم
اي سروبالاي سهي کز صورت حال آگهي
وز هر که در عالم بهي ما نيز هم بد نيستيم
گفتي به رنگ من گلي هرگز نبيند بلبلي
آري نکو گفتي ولي ما نيز هم بد نيستيم
تا چند گويي ما و بس کوته کن اي رعنا و بس
نه خود تويي زيبا و بس ما نيز هم بد نيستيم
اي شاهد هر مجلسي و آرام جان هر کسي
گر دوستان داري بسي ما نيز هم بد نيستيم
گفتي که چون من در زمي ديگر نباشد آدمي
اي جان لطف و مردمي ما نيز هم بد نيستيم
گر گلشن خوش بو تويي ور بلبل خوشگو تويي
ور در جهان نيکو تويي ما نيز هم بد نيستيم
گويي چه شد کان سروبن با ما نمي گويد سخن
گو بي وفايي پر مکن ما نيز هم بد نيستيم
گر تو به حسن افسانه اي يا گوهر يک دانه اي
از ما چرا بيگانه اي ما نيز هم بد نيستيم
اي در دل ما داغ تو تا کي فريب و لاغ تو
گر به بود در باغ تو ما نيز هم بد نيستيم
باري غرور از سر بنه و انصاف درد من بده
اي باغ شفتالو و به ما نيز هم بد نيستيم
گفتم تو ما را ديده اي وز حال ما پرسيده اي
پس چون ز ما رنجيده اي ما نيز هم بد نيستيم
گفتي به از من در چگل صورت نبندد آب و گل
اي سست مهر سخت دل ما نيز هم بد نيستيم
سعدي گر آن زيباقرين بگزيد بر ما همنشين
گو هر که خواهي برگزين ما نيز هم بد نيستيم
عمرها در پي مقصود به جان گرديديم
دوست در خانه و ما گرد جهان گرديديم
خود سراپرده قدرش ز مکان بيرون بود
آن که ما در طلبش جمله مکان گرديديم
همچو بلبل همه شب نعره زنان تا خورشيد
روي بنمود چو خفاش نهان گرديديم
گفته بوديم به خوبان که نبايد نگريست
دل ببردند و ضرورت نگران گرديديم
صفت يوسف ناديده بيان مي کردند
با ميان آمد و بي نام و نشان گرديديم
رفته بوديم به خلوت که دگر مي نخوريم
ساقيا باده بده کز سر آن گرديديم
تا همه شهر بيايند و ببينند که ما
پير بوديم و دگرباره جوان گرديديم
سعديا لشکر خوبان به شکار دل ما
گو مياييد که ما صيد فلان گرديديم
بگذار تا مقابل روي تو بگذريم
دزديده در شمايل خوب تو بنگريم
شوقست در جدايي و جورست در نظر
هم جور به که طاقت شوقت نياوريم
روي ار به روي ما نکني حکم از آن توست
بازآ که روي در قدمانت بگستريم
ما را سريست با تو که گر خلق روزگار
دشمن شوند و سر برود هم بر آن سريم
گفتي ز خاک بيشترند اهل عشق من
از خاک بيشتر نه که از خاک کمتريم
ما با توايم و با تو نه ايم اينت بلعجب
در حلقه ايم با تو و چون حلقه بر دريم
نه بوي مهر مي شنويم از تو اي عجب
نه روي آن که مهر دگر کس بپروريم
از دشمنان برند شکايت به دوستان
چون دوست دشمنست شکايت کجا بريم
ما خود نمي رويم دوان در قفاي کس
آن مي برد که ما به کمند وي اندريم
سعدي تو کيستي که در اين حلقه کمند
چندان فتاده اند که ما صيد لاغريم
ما دل دوستان به جان بخريم
ور جهان دشمنست غم نخوريم
گر به شمشير مي زند معشوق
گو بزن جان من که ما سپريم
آن که صبر از جمال او نبود
به ضرورت جفاي او ببريم
گر به خشمست و گر به عين رضا
نگهي بازکن که منتظريم
يک نظر بر جمال طلعت دوست
گر به جان مي دهند تا بخريم
گر تو گويي خلاف عقلست اين
عاقلان ديگرند و ما دگريم
باش تا خون ما همي ريزند
ما در آن دست و قبضه مي نگريم
گر برانند و گر ببخشايند
ما بر اين در گداي يک نظريم
دوست چندان که مي کشد ما را
ما به فضل خداي زنده تريم
سعديا زهر قاتل از دستش
گو بياور که چون شکر بخوريم
اي نسيم صبا ز روضه انس
برگذر پيش از آن که درگذريم
تو خداوندگار باکرمي
گر چه ما بندگان بي هنريم
ما گدايان خيل سلطانيم
شهربند هواي جانانيم
بنده را نام خويشتن نبود
هر چه ما را لقب دهند آنيم
گر برانند و گر ببخشايند
ره به جاي دگر نمي دانيم
چون دلارام مي زند شمشير
سر ببازيم و رخ نگردانيم
دوستان در هواي صحبت يار
زر فشانند و ما سر افشانيم
مر خداوند عقل و دانش را
عيب ما گو مکن که نادانيم
هر گلي نو که در جهان آيد
ما به عشقش هزاردستانيم
تنگ چشمان نظر به ميوه کنند
ما تماشاکنان بستانيم
تو به سيماي شخص مي نگري
ما در آثار صنع حيرانيم
هر چه گفتيم جز حکايت دوست
در همه عمر از آن پشيمانيم
سعديا بي وجود صحبت يار
همه عالم به هيچ نستانيم
ترک جان عزيز بتوان گفت
ترک يار عزيز نتوانيم
کاش کان دلبر عيار که من کشته اويم
بار ديگر بگذشتي که کند زنده به بويم
ترک من گفت و به ترکش نتوانم که بگويم
چه کنم نيست دلي چون دل او ز آهن و رويم
تا قدم باشدم اندر قدمش افتم و خيزم
تا نفس ماندم اندر عقبش پرسم و پويم
دشمن خويشتنم هر نفس از دوستي او
تا چه ديد از من مسکين که ملولست ز خويم
لب او بر لب من اين چه خيالست و تمنا
مگر آن گه که کند کوزه گر از خاک سبويم
همه بر من چه زني زخم فراق اي مه خوبان
نه منم تنها کاندر خم چوگان تو گويم
هر کجا صاحب حسنيست ثنا گفتم و وصفش
تو چنان صاحب حسني که ندانم که چه گويم
دوش مي گفت که سعدي غم ما هيچ ندارد
مي نداند که گرم سر برود دست نشويم
عهد کرديم که بي دوست به صحرا نرويم
بي تماشاگه رويش به تماشا نرويم
بوستان خانه عيشست و چمن کوي نشاط
تا مهيا نبود عيش مهنا نرويم
ديگران با همه کس دست در آغوش کنند
ما که بر سفره خاصيم به يغما نرويم
نتوان رفت مگر در نظر يار عزيز
ور تحمل نکند زحمت ما تا نرويم
گر به خواري ز در خويش براند ما را
به اميدش بنشينيم و به درها نرويم
گر به شمشير احبا تن ما پاره کنند
به تظلم به در خانه اعدا نرويم
پاي گو بر سر و بر ديده ما نه چو بساط
که اگر نقش بساطت برود ما نرويم
به درشتي و جفا روي مگردان از ما
که به کشتن برويم از نظرت يا نرويم
سعديا شرط وفاداري ليلي آنست
که اگر مجنون گويند به سودا نرويم
گر غصه روزگار گويم
بس قصه بي شمار گويم
يک عمر هزارسال بايد
تا من يکي از هزار گويم
چشمم به زبان حال گويد
ني آن که به اختيار گويم
بر من دل انجمن بسوزد
گر درد فراق يار گويم
مرغان چمن فغان برآرند
گر فرقت نوبهار گويم
ياران صبوحيم کجايند
تا درد دل خمار گويم
کس نيست که دل سوي من آرد
تا غصه روزگار گويم
درد دل بي قرار سعدي
هم با دل بي قرار گويم
بکن چندان که خواهي جور بر من
که دستت بر نمي دارم ز دامن
چنان مرغ دلم را صيد کردي
که بازش دل نمي خواهد نشيمن
اگر داني که در زنجير زلفت
گرفتارست در پايش ميفکن
به حسن قامتت سروي در آفاق
نپندارم که باشد غالب الظن
الا اي باغبان اين سرو بنشان
و گر صاحب دلي آن سرو برکن
جهان روشن به ماه و آفتابست
جهان ما به ديدار تو روشن
تو بي زيور محلايي و بي رخت
مزکايي و بي زينت مزين
شبي خواهم که مهمان من آيي
به کام دوستان و رغم دشمن
گروهي عام را کز دل خبر نيست
عجب دارند از آه سينه من
چو آتش در سراي افتاده باشد
عجب داري که دود آيد ز روزن
تو را خود هر که بيند دوست دارد
گناهي نيست بر سعدي معين
يا رب آن رويست يا برگ سمن
يا رب آن قدست يا سرو چمن
بر سمن کس ديد جعد مشکبار
در چمن کس ديد سرو سيمتن
عقل چون پروانه گرديد و نيافت
چون تو شمعي در هزاران انجمن
سخت مشتاقيم پيماني بکن
سخت مجروحيم پيکاني بکن
وه کدامت زين همه شيرينترست
خنده يا رفتار يا لب يا سخن
گر سر ما خواهي اينک جان و سر
ور سر ما داري اينک مال و تن
گر نوازي ور کشي فرمان تو راست
بنده ايم اينک سر و تيغ و کفن
صعقه مي خواهي حجابي درگذار
فتنه مي جويي نقابي برفکن
من کيم کان جا که کوي عشق توست
در نمي گنجد حديث ما و من
اي ز وصلت خانه ها دارالشفا
وي ز هجرت بيت ها بيت الحزن
وقت آن آمد که خاک مرده را
باد ريزد آب حيوان در دهن
پاره گرداند زليخاي صبا
صبحدم بر يوسف گل پيرهن
نطفه شبنم در ارحام زمين
شاهد گل گشت و طفل ياسمن
فيح ريحانست يا بوي بهشت
خاک شيرازست يا باد ختن
برگذر تا خيره گردد سروبن
درنگر تا تيره گردد نسترن
بارگاه زاهدان درهم نورد
کارگاه صوفيان درهم شکن
شاهدان چستند ساقي گو بيار
عاشقان مستند مطرب گو بزن
سغبه خلقم چو صوفي در کنش
شهره شهرم چو غازي بر رسن
تربيت را حله گو در ما مپوش
عافيت را پرده گو بر ما متن
چرخ با صد چشم چون روي تو ديد
صد زبان مي خواست تا گويد حسن
ناسزا خواهم شنيد از خاص و عام
سرزنش خواهم کشيد از مرد و زن
سعديا گر عاشقي پايي بکوب
عاشقا گر مفلسي دستي بزن
در وصف نيايد که چه شيرين دهنست آن
اينست که دور از لب و دندان منست آن
عارض نتوان گفت که دور قمرست اين
بالا نتوان خواند که سرو چمنست آن
در سرو رسيدست وليکن به حقيقت
از سرو گذشتست که سيمين بدنست آن
هرگز نبود جسم بدين حسن و لطافت
گويي همه روحست که در پيرهنست آن
خالست بر آن صفحه سيمين بناگوش
يا نقطه اي از غاليه بر ياسمنست آن
في الجمله قيامت تويي امروز در آفاق
در چشم تو پيداست که باب فتنست آن
گفتم که دل از چنبر زلفت برهانم
ترسم نرهانم که شکن بر شکنست آن
هر کس که به جان آرزوي وصل تو دارد
دشوار برآيد که محقر ثمنست آن
مردي که ز شمشير جفا روي بتابد
در کوي وفا مرد مخوانش که زنست آن
گر خسته دلي نعره زند بر سر کويي
عيبش نتوان گفت که بي خويشتنست آن
نزديک من آنست که هر جرم و خطايي
کز صاحب وجه حسن آيد حسنست آن
سعدي سر سوداي تو دارد نه سر خويش
هر جامه که عيار بپوشد کفنست آن
اي کودک خوبروي حيران
در وصف شمايلت سخندان
صبر از همه چيز و هر که عالم
کرديم و صبوري از تو نتوان
ديدي که وفا به سر نبردي
اي سخت کمان سست پيمان
پايان فراق ناپديدار
و اميد نمي رسد به پايان
هرگز نشنيده ام که کردست
سرو آن چه تو مي کني به جولان
باور که کند که آدمي را
خورشيد برآيد از گريبان
بيمار فراق به نباشد
تا به تو نکند به زنخدان
وين گوي سعادتست و دولت
تا با که درافکني به ميدان
ترسم که به عاقبت بماند
در چشم سکندر آب حيوان
دل بود و به دست دلبر افتاد
جانست و فداي روي جانان
عاقل نکند شکايت از درد
مادام که هست اميد درمان
بي مار به سر نمي رود گنج
بي خار نمي دمد گلستان
گر در نظرت بسوخت سعدي
مه را چه غم از هلاک کتان
پروانه بکشت خويشتن را
بر شمع چه لازمست تاوان
برخيز که مي رود زمستان
بگشاي در سراي بستان
نارنج و بنفشه بر طبق نه
منقل بگذار در شبستان
وين پرده بگوي تا به يک بار
زحمت ببرد ز پيش ايوان
برخيز که باد صبح نوروز
در باغچه مي کند گل افشان
خاموشي بلبلان مشتاق
در موسم گل ندارد امکان
آواز دهل نهان نماند
در زير گليم و عشق پنهان
بوي گل بامداد نوروز
و آواز خوش هزاردستان
بس جامه فروختست و دستار
بس خانه که سوختست و دکان
ما را سر دوست بر کنارست
آنک سر دشمنان و سندان
چشمي که به دوست برکند دوست
بر هم ننهد ز تيرباران
سعدي چو به ميوه مي رسد دست
سهلست جفاي بوستانبان
خوشا و خرما وقت حبيبان
به بوي صبح و بانگ عندليبان
خوش آن ساعت نشيند دوست با دوست
که ساکن گردد آشوب رقيبان
دو تن در جامه اي چون پسته در پوست
برآورده دو سر از يک گريبان
سزاي دشمنان اين بس که بينند
حبيبان روي در روي حبيبان
نصيب از عمر دنيا نقد وقتست
مباش اي هوشمند از بي نصيبان
چو داني کز تو چوپاني نيايد
رها کن گوسفندان را به ذئبان
من اين رندان و مستان دوست دارم
خلاف پارسايان و خطيبان
بهل تا در حق من هر چه خواهند
بگويند آشنايان و غريبان
لب شيرين لبان را خصلتي هست
که غارت مي کند هوش لبيبان
نشستم با جوانمردان اوباش
بشستم هر چه خواندم بر اديبان
که مي داند دواي درد سعدي
که رنجورند از اين علت طبيبان
چه خوشست بوي عشق از نفس نيازمندان
دل از انتظار خونين دهن از اميد خندان
مگر آن که هر دو چشمش همه عمر بسته باشد
به ورع خلاص يابد ز فريب چشم بندان
نظري مباح کردند و هزار خون معطل
دل عارفان ببردند و قرار هوشمندان
سر کوي ماه رويان همه روز فتنه باشد
ز معربدان و مستان و معاشران و رندان
اگر از کمند عشقت بروم کجا گريزم
که خلاص بي تو بندست و حيات بي تو زندان
اگرم نمي پسندي مدهم به دست دشمن
که من از تو برنگردم به جفاي ناپسندان
نفسي بيا و بنشين سخني بگوي و بشنو
که قيامتست چندان سخن از دهان خندان
اگر اين شکر ببينند محدثان شيرين
همه دست ها بخايند چو نيشکر به دندان
همه شاهدان عالم به تو عاشقند سعدي
که ميان گرگ صلحست و ميان گوسفندان
بگذار تا بگرييم چون ابر در بهاران
کز سنگ گريه خيزد روز وداع ياران
هر کو شراب فرقت روزي چشيده باشد
داند که سخت باشد قطع اميدواران
با ساربان بگوييد احوال آب چشمم
تا بر شتر نبندد محمل به روز باران
بگذاشتند ما را در ديده آب حسرت
گريان چو در قيامت چشم گناهکاران
اي صبح شب نشينان جانم به طاقت آمد
از بس که دير ماندي چون شام روزه داران
چندين که برشمردم از ماجراي عشقت
اندوه دل نگفتم الا يک از هزاران
سعدي به روزگاران مهري نشسته در دل
بيرون نمي توان کرد الا به روزگاران
چندت کنم حکايت شرح اين قدر کفايت
باقي نمي توان گفت الا به غمگساران
دو چشم مست ميگونت ببرد آرام هشياران
دو خواب آلوده بربودند عقل از دست بيداران
نصيحتگوي را از من بگو اي خواجه دم درکش
چو سيل از سر گذشت آن را چه مي ترساني از باران
گر آن ساقي که مستان راست هشياران بديدندي
ز توبه توبه کردندي چو من بر دست خماران
گرم با صالحان بي دوست فردا در بهشت آرند
همان بهتر که در دوزخ کنندم با گنهکاران
چه بويست اين که عقل از من ببرد و صبر و هشياري
ندانم باغ فردوسست يا بازار عطاران
تو با اين مردم کوته نظر در چاه کنعاني
به مصر آ تا پديد آيند يوسف را خريداران
الا اي باد شبگيري بگوي آن ماه مجلس را
تو آزادي و خلقي در غم رويت گرفتاران
گر آن عيار شهرآشوب روزي حال من پرسد
بگو خوابش نمي گيرد به شب از دست عياران
گرت باري گذر باشد نگه با جانب ما کن
نپندارم که بد باشد جزاي خوب کرداران
کسان گويند چون سعدي جفا ديدي تحول کن
رها کن تا بميرم بر سر کوي وفاداران
فراق دوستانش باد و ياران
که ما را دور کرد از دوستداران
دلم دربند تنهايي بفرسود
چو بلبل در قفس روز بهاران
هلاک ما چنان مهمل گرفتند
که قتل مور در پاي سواران
به خيل هر که مي آيم به زنهار
نمي بينم بجز زنهارخواران
ندانستم که در پايان صحبت
چنين باشد وفاي حق گزاران
به گنج شايگان افتاده بودم
ندانستم که بر گنجند ماران
دلا گر دوستي داري به ناچار
ببايد بردنت جور هزاران
خلاف شرط يارانست سعدي
که برگردند روز تيرباران
چه خوش باشد سري در پاي ياري
به اخلاص و ارادت جان سپاران
سخت به ذوق مي دهد باد ز بوستان نشان
صبح دميد و روز شد خيز و چراغ وانشان
گر همه خلق را چو من بي دل و مست مي کني
روي به صالحان نما خمر به زاهدان چشان
طايفه اي سماع را عيب کنند و عشق را
زمزمه اي بيار خوش تا بروند ناخوشان
خرقه بگير و مي بده باده بيار و غم ببر
بي خبرست عاقل از لذت عيش بيهشان
سوختگان عشق را دود به سقف مي رود
وقع ندارد اين سخن پيش فسرده آتشان
رقص حلال بايدت سنت اهل معرفت
دنيا زير پاي نه دست به آخرت فشان
تيغ به خفيه مي خورم آه نهفته مي کنم
گوش کجا که بشنود ناله زار خامشان
چند نصيحتم کني کز پي نيکوان مرو
چون نروم که بيخودم شوق همي برد کشان
من نه به وقت خويشتن پير و شکسته بوده ام
موي سپيد مي کند چشم سياه اکدشان
بوي بهشت مي دهد ما به عذاب در گرو
آب حيات مي رود ما تن خويشتن کشان
باد بهار و بوي گل متفقند سعديا
چون تو فصيح بلبلي حيف بود ز خامشان
ديگر به کجا مي رود اين سرو خرامان
چندين دل صاحب نظرش دست به دامان
مردست که چون شمع سراپاي وجودش
مي سوزد و آتش نرسيدست به خامان
خون مي رود از چشم اسيران کمندش
يک بار نپرسد که کيانند و کدامان
گو خلق بدانيد که من عاشق و مستم
در کوي خرابات نباشد سر و سامان
در پاي رقيبش چه کنم گر ننهم سر
محتاج ملک بوسه دهد دست غلامان
دل مي طپد اندر بر سعدي چو کبوتر
زين رفتن و بازآمدن کبک خرامان
يا صلح متي يرجع نومي و قراري
اني و علي العاشق هذان حرامان
خفته خبر ندارد سر بر کنار جانان
کاين شب دراز باشد بر چشم پاسبانان
بر عقل من بخندي گر در غمش بگريم
کاين کارهاي مشکل افتد به کاردانان
دل داده را ملامت گفتن چه سود دارد
مي بايد اين نصيحت کردن به دلستانان
دامن ز پاي برگير اي خوبروي خوش رو
تا دامنت نگيرد دست خداي خوانان
من ترک مهر اينان در خود نمي شناسم
بگذار تا بيايد بر من جفاي آنان
روشن روان عاشق از تيره شب ننالد
داند که روز گردد روزي شب شبانان
باور مکن که من دست از دامنت بدارم
شمشير نگسلاند پيوند مهربانان
چشم از تو برنگيرم ور مي کشد رقيبم
مشتاق گل بسازد با خوي باغبانان
من اختيار خود را تسليم عشق کردم
همچون زمام اشتر بر دست ساربانان
شکرفروش مصري حال مگس چه داند
اين دست شوق بر سر وان آستين فشانان
شايد که آستينت بر سر زنند سعدي
تا چون مگس نگردي گرد شکردهانان
ما نتوانيم و عشق پنجه درانداختن
قوت او مي کند بر سر ما تاختن
گر دهيم ره به خويش يا نگذاري به پيش
هر دو به دستت درست کشتن و بنواختن
گر تو به شمشير و تير حمله بياري رواست
چاره ما هيچ نيست جز سپر انداختن
کشتي در آب را از دو برون حال نيست
يا همه سود اي حکيم يا همه درباختن
مذهب اگر عاشقيست سنت عشاق چيست
دل که نظرگاه اوست از همه پرداختن
پايه خورشيد نيست پيش تو افروختن
يا قد و بالاي سرو پيش تو افراختن
هر که چنين روي ديد جامه چو سعدي دريد
موجب ديوانگيست آفت بشناختن
يا بگدازم چو شمع يا بکشندم به صبح
چاره همين بيش نيست سوختن و ساختن
ما سپر انداختيم با تو که در جنگ دوست
زخم توان خورد و تيغ بر نتوان آختن
چند بشايد به صبر ديده فرودوختن
خرمن ما را نماند حيله بجز سوختن
گر نظر صدق را نام گنه مي نهند
حاصل ما هيچ نيست جز گنه اندوختن
چند به شب در سماع جامه دريدن ز شوق
روز دگر بامداد پاره بر او دوختن
زهد نخواهد خريد چاره رنجور عشق
شمع و شرابست و شيد پيش تو نفروختن
تا به کدام آبروي ذکر وصالت کنيم
شکر خيالت هنوز مي نتوان توختن
لهجه شيرين من پيش دهان تو چيست
در نظر آفتاب مشعله افروختن
منطق سعدي شنيد حاسد و حيران بماند
چاره او خامشيست يا سخن آموختن
گر متصور شدي با تو درآميختن
حيف نبودي وجود در قدمت ريختن
فکرت من در تو نيست در قلم قدرتيست
کو بتواند چنين صورتي انگيختن
کيست که مرهم نهد بر دل مجروح عشق
کش نه مجال وقوف نه ره بگسيختن
داعيه شوق نيست رفتن و بازآمدن
قاعده مهر نيست بستن و بگسيختن
آب روان سرشک و آتش سوزان آه
پيش تو بادست و خاک بر سر خود بيختن
هر که به شب شمع وار در نظر شاهديست
باک ندارد به روز کشتن و آويختن
خوي تو با دوستان تلخ سخن گفتنست
چاره سعدي حديث با شکر آميختن
نبايستي هم اول مهر بستن
چو در دل داشتي پيمان شکستن
به ناز وصل پروردن يکي را
خطا کردي به تيغ هجر خستن
دگربار از پري رويان جماش
نمي بايد وفاي عهد جستن
اگر کنجي به دست آرم دگربار
منم زين نوبت و تنها نشستن
وليکن صبر تنهايي محالست
که نتوان در به روي دوست بستن
همي گويم بگريم در غمت زار
دگر گويم بخندي بر گرستن
گر آزادم کني ور بنده خواني
مرا زين قيد ممکن نيست جستن
گرم دشمن شوي ور دوست گيري
نخواهم دستت از دامن گسستن
قياس آنست سعدي کز کمندش
به جان دادن تواني بازرستن
خلاف دوستي کردن به ترک دوستان گفتن
نبايستي نمود اين روي و ديگربار بنهفتن
گدايي پادشاهي را به شوخي دوست مي دارد
نه بي او مي توان بودن نه با او مي توان گفتن
هزارم درد مي باشد که مي گويم نهان دارم
لبم با هم نمي آيد چو غنچه روز بشکفتن
ز دستم بر نمي خيزد که انصاف از تو بستانم
روا داري گناه خويش وان گه بر من آشفتن
که مي گويد به بالاي تو ماند سرو بستاني
بياور در چمن سروي که بتواند چنين رفتن
چنانت دوست مي دارم که وصلم دل نمي خواهد
کمال دوستي باشد مراد از دوست نگرفتن
مراد خسرو از شيرين کناري بود و آغوشي
محبت کار فرهادست و کوه بيستون سفتن
نصيحت گفتن آسانست سرگردان عاشق را
وليکن با که مي گويي که نتواند پذيرفتن
شکايت پيش از اين حالت به نزديکان و غمخواران
ز دست خواب مي کردم کنون از دست ناخفتن
گر از شمشير برگردي نه عالي همتي سعدي
تو کز نيشي بيازردي نخواهي انگبين رفتن
سهل باشد به ترک جان گفتن
ترک جانان نمي توان گفتن
هر چه زان تلختر بخواهي گفت
شکرينست از آن دهان گفتن
توبه کرديم پيش بالايت
سخن سرو بوستان گفتن
آن چنان وهم در تو حيرانست
که نمي داندت نشان گفتن
به کمندي درم که ممکن نيست
رستگاري به الامان گفتن
دفتري در تو وضع مي کردم
متردد شدم در آن گفتن
که تو شيرينتري از آن شيرين
که بشايد به داستان گفتن
بلبلان نيک زهره مي دارند
با گل از دست باغبان گفتن
من نمي يارم از جفاي رقيب
درد با يار مهربان گفتن
وان که با يار هودجش نظرست
نتواند به ساربان گفتن
سخن سر به مهر دوست به دوست
حيف باشد به ترجمان گفتن
اين حکايت که مي کند سعدي
بس بخواهند در جهان گفتن
طوطي نگويد از تو دلاويزتر سخن
با شهد مي رود ز دهانت به در سخن
گر من نگويمت که تو شيرين عالمي
تو خويشتن دليل بياري به هر سخن
واجب بود که بر سخنت آفرين کنند
ليکن مجال گفت نباشد تو در سخن
در هيچ بوستان چو تو سروي نيامدست
بادام چشم و پسته دهان و شکرسخن
هرگز شنيده اي ز بن سرو بوي مشک
يا گوش کرده اي ز دهان قمر سخن
انصاف نيست پيش تو گفتن حديث خويش
من عهد مي کنم که نگويم دگر سخن
چشمان دلبرت به نظر سحر مي کنند
من خود چگونه گويمت اندر نظر سخن
اي باد اگر مجال سخن گفتنت بود
در گوش آن ملول بگوي اين قدر سخن
وصفي چنان که لايق حسنت نمي رود
آشفته حال را نبود معتبر سخن
در مي چکد ز منطق سعدي به جاي شعر
گر سيم داشتي بنوشتي به زر سخن
دانندش اهل فضل که مسکين غريق بود
هر گه که در سفينه ببينند ترسخن
چه خوش بود دو دلارام دست در گردن
به هم نشستن و حلواي آشتي خوردن
به روزگار عزيزان که روزگار عزيز
دريغ باشد بي دوستان به سر بردن
اگر هزار جفا سروقامتي بکند
چو خود بيايد عذرش ببايد آوردن
چه شکر گويمت اي باد مشک بوي وصال
که بوستان اميدم بخواست پژمردن
فراق روي تو هر روز نفس کشتن بود
نظر به شخص تو امروز روح پروردن
کسي که قيمت ايام وصل نشناسد
ببايدش دو سه روزي مفارقت کردن
اگر سري برود بي گناه در پايي
به خرده اي ز بزرگان نشايد آزردن
به تازيانه گرفتم که بي دلي بزني
کجا تواند رفتن کمند در گردن
کمال شوق ندارند عاشقان صبور
که احتمال ندارد بر آتش افسردن
گر آدمي صفتي سعديا به عشق بمير
که مذهب حيوانست همچنين مردن
دست با سرو روان چون نرسد در گردن
چاره اي نيست بجز ديدن و حسرت خوردن
آدمي را که طلب هست و توانايي نيست
صبر اگر هست و گر نيست ببايد کردن
بند بر پاي توقف چه کند گر نکند
شرط عشقست بلا ديدن و پاي افشردن
روي در خاک در دوست ببايد ماليد
چون ميسر نشود روي به روي آوردن
نيم جاني چه بود تا ندهد دوست به دوست
که به صد جان دل جانان نتوان آزردن
سهل باشد سخن سخت که خوبان گويند
جور شيرين دهنان تلخ نباشد بردن
هيچ شک مي نکنم کآهوي مشکين تتار
شرم دارد ز تو مشکين خط آهوگردن
روزي اندر سر کار تو کنم جان عزيز
پيش بالاي تو باري چو ببايد مردن
سعديا ديده نگه داشتن از صورت خوب
نه چنانست که دل دادن و جان پروردن
ميان باغ حرامست بي تو گرديدن
که خار با تو مرا به که بي تو گل چيدن
و گر به جام برم بي تو دست در مجلس
حرام صرف بود بي تو باده نوشيدن
خم دو زلف تو بر لاله حلقه در حلقه
به سنگ خاره درآموخت عشق ورزيدن
اگر جماعت چين صورت تو بت بينند
شوند جمله پشيمان ز بت پرستيدن
کساد نرخ شکر در جهان پديد آيد
دهان چو بازگشايي به وقت خنديدن
به جاي خشک بمانند سروهاي چمن
چو قامت تو ببينند در خراميدن
من گداي که باشم که دم زنم ز لبت
سعادتم چه بود خاک پات بوسيدن
به عشق مستي و رسواييم خوشست از آنک
نکو نباشد با عشق زهد ورزيدن
نشاط زاهد از انواع طاعتست و ورع
صفاي عارف از ابروي نيکوان ديدن
عنايت تو چو با جان سعديست چه باک
چه غم خورد گه حشر از گناه سنجيدن
تا کي اي جان اثر وصل تو نتوان ديدن
که ندارد دل من طاقت هجران ديدن
بر سر کوي تو گر خوي تو اين خواهد بود
دل نهادم به جفاهاي فراوان ديدن
عقل بي خويشتن از عشق تو ديدن تا چند
خويشتن بي دل و دل بي سر و سامان ديدن
تن به زير قدمت خاک توان کرد وليک
گرد بر گوشه نعلين تو نتوان ديدن
هر شبم زلف سياه تو نمايند به خواب
تا چه آيد به من از خواب پريشان ديدن
با وجود رخ و بالاي تو کوته نظريست
در گلستان شدن و سرو خرامان ديدن
گر بر اين چاه زنخدان تو ره بردي خضر
بي نياز آمدي از چشمه حيوان ديدن
هر دل سوخته کاندر خم زلف تو فتاد
گوي از آن به نتوان در خم چوگان ديدن
آن چه از نرگس مخمور تو در چشم منست
برنخيزد به گل و لاله و ريحان ديدن
سعديا حسرت بيهوده مخور داني چيست
چاره کار تو جان دادن و جانان ديدن
آخر نگهي به سوي ما کن
دردي به ارادتي دوا کن
بسيار خلاف عهد کردي
آخر به غلط يکي وفا کن
ما را تو به خاطري همه روز
يک روز تو نيز ياد ما کن
اين قاعده خلاف بگذار
وين خوي معاندت رها کن
برخيز و در سراي دربند
بنشين و قباي بسته وا کن
آن را که هلاک مي پسندي
روزي دو به خدمت آشنا کن
چون انس گرفت و مهر پيوست
بازش به فراق مبتلا کن
سعدي چو حريف ناگزيرست
تن درده و چشم در قضا کن
شمشير که مي زند سپر باش
دشنام که مي دهد دعا کن
زيبا نبود شکايت از دوست
زيبا همه روز گو جفا کن
چشم اگر با دوست داري گوش با دشمن مکن
تيرباران قضا را جز رضا جوشن مکن
هر که ننهادست چون پروانه دل بر سوختن
گو حريف آتشين را طوف پيرامن مکن
جاي پرهيزست در کوي شکرريزان گذشت
يا به ترک دل بگو يا چشم وا روزن مکن
کيست کو بر ما به بيراهي گواهي مي دهد
گو ببين آن روي شهرآرا و عيب من مکن
دوستان هرگز نگردانند روي از مهر دوست
ني معاذالله قياس دوست از دشمن مکن
تا روان دارد روان دارم حديثش بر زبان
سنگ دل گويد که ياد يار سيمين تن مکن
مردن اندر کوي عشق از زندگاني خوشترست
تا نميري دست مهرش کوته از دامن مکن
شاهد آيينه ست و هر کس را که شکلي خوب نيست
گو نگه بسيار در آيينه روشن مکن
سعديا با ساعد سيمين نشايد پنجه کرد
گر چه بازو سخت داري زور با آهن مکن
گواهي امينست بر درد من
سرشک روان بر رخ زرد من
ببخشاي بر ناله عندليب
الا اي گل نازپرورد من
که گر هم بدين نوع باشد فراق
به نزد تو باد آورد گرد من
که ديدست هرگز چنين آتشي
کز او مي برآيد دم سرد من
فغان من از دست جور تو نيست
که از طالع مادرآورد من
من اندرخور بندگي نيستم
وز اندازه بيرون تو درخورد من
بدانديش نادان که مطرود باد
ندانم چه مي خواهد از طرد من
و گر خود من آنم که اينم سزاست
ببخش و مگير اي جوانمرد من
تو معذور داري به انعام خويش
اگر زلتي آمد از کرد من
تو دردي نداري که دردت مباد
از آن رحمتت نيست بر درد من
اي روي تو راحت دل من
چشم تو چراغ منزل من
آبيست محبت تو گويي
کآميخته اند با گل من
شادم به تو مرحبا و اهلا
اي بخت سعيد مقبل من
با تو همه برگ ها مهياست
بي تو همه هيچ حاصل من
گويي که نشسته اي شب و روز
هر جا که تويي مقابل من
گفتم که مگر نهان بماند
آنچ از غم توست بر دل من
بعد از تو هزار نوبت افسوس
بر دور حيات باطل من
هر جا که حکايتي و جمعي
هنگامه توست و محفل من
گر تيغ زند به دست سيمين
تا خون چکد از مفاصل من
کس را به قصاص من مگيريد
کز من بحلست قاتل من
وه که جدا نمي شود نقش تو از خيال من
تا چه شود به عاقبت در طلب تو حال من
ناله زير و زار من زارترست هر زمان
بس که به هجر مي دهد عشق تو گوشمال من
نور ستارگان ستد روي چو آفتاب تو
دست نماي خلق شد قامت چون هلال من
پرتو نور روي تو هر نفسي به هر کسي
مي رسد و نمي رسد نوبت اتصال من
خاطر تو به خون من رغبت اگر چنين کند
هم به مراد دل رسد خاطر بدسگال من
برگذري و ننگري بازنگر که بگذرد
فقر من و غناي تو جور تو و احتمال من
چرخ شنيد ناله ام گفت منال سعديا
کاه تو تيره مي کند آينه جمال من
اي به ديدار تو روشن چشم عالم بين من
آخرت رحمي نيايد بر دل مسکين من
سوزناک افتاده چون پروانه ام در پاي تو
خود نمي سوزد دلت چون شمع بر بالين من
تا تو را ديدم که داري سنبله بر آفتاب
آسمان حيران بماند از اشک چون پروين من
گر بهار و لاله و نسرين نرويد گو مروي
پرده بردار اي بهار و لاله و نسرين من
گر به رعنايي برون آيي دريغا صبر و هوش
ور به شوخي درخرامي واي عقل و دين من
خار تا کي لاله اي در باغ اميدم نشان
زخم تا کي مرهمي بر جان دردآگين من
نه اميد از دوستان دارم نه بيم از دشمنان
تا قلندروار شد در کوي عشق آيين من
از ترش رويي دشمن وز جواب تلخ دوست
کم نگردد شورش طبع سخن شيرين من
خلق را بر ناله من رحمت آمد چند بار
خود نگويي چند نالد سعدي مسکين من
دي به چمن برگذشت سرو سخنگوي من
تا نکند گل غرور رنگ من و بوي من
برگ گل لعل بود شاهد بزم بهار
آب گلستان ببرد شاهد گلروي من
شد سپر از دست عقل تا ز کمين عتاب
تيغ جفا برکشيد ترک زره موي من
ساعد دل چون نداشت قوت بازوي صبر
دست غمش درشکست پنجه نيروي من
عشق به تاراج داد رخت صبوري دل
مي نکند بخت شور خيمه ز پهلوي من
کرده ام از راه عشق چند گذر سوي او
او به تفضل نکرد هيچ نگه سوي من
جور کشم بنده وار ور کشدم حاکمست
خيره کشي کار اوست بارکشي خوي من
اي گل خوش بوي من ياد کني بعد از اين
سعدي بيچاره بود بلبل خوشگوي من
نشان بخت بلندست و طالع ميمون
علي الصباح نظر بر جمال روزافزون
علي الخصوص کسي را که طبع موزونست
چگونه دوست ندارد شمايل موزون
گر آبروي بريزد ميان انجمنت
به دست دوست حلالست اگر بريزد خون
مثال عاشق و معشوق شمع و پروانه ست
سر هلاک نداري مگرد پيرامون
بسوخت مجنون در عشق صورت ليلي
عجب که ليلي را دل نسوخت بر مجنون
چگونه وصف جمالش کنم که حيران را
مجال نطق نباشد که بازگويد چون
همين تغير بيرون دليل عشق بسست
که در حديث نمي گنجد اشتياق درون
اگر کسي نفسي از زمان صحبت دوست
به ملک روي زمين مي دهد زهي مغبون
سخن دراز کشيديم و همچنان باقيست
حديث دلبر فتان و عاشق مفتون
جفاي عشق تو چندان که مي برد سعدي
خيال وصل تو از سر نمي کند بيرون
بهست آن يا زنخ يا سيب سيمين
لبست آن يا شکر يا جان شيرين
بتي دارم که چين ابروانش
حکايت مي کند بتخانه چين
از آن ساعت که ديدم گوشوارش
ز چشمانم بيفتادست پروين
هر آن وقتي که ديدارش نبينم
جهانم تيره باشد بر جهان بين
به خوابي آرزومندم وليکن
سر بي دوست چون باشد به بالين
از آب و گل چنين صورت که ديدست
تعالي خالق الانسان من طين
غرور نيکوان باشد نه چندان
جفا بر عاشقان باشد نه چندين
من از مهري که دارم برنگردم
تو را گر خاطر مهرست و گر کين
نگارينا به شمشيرت چه حاجت
مرا خود مي کشد دست نگارين
به دست دوستان برکشته بودن
ز دنيا رفتني باشد به تمکين
بکش تا عيب گيرانم نگويند
نمي آيد ملخ در چشم شاهين
نظر کردن به خوبان دين سعديست
مباد آن روز کو برگردد از دين
صبحم از مشرق برآمد باد نوروز از يمين
عقل و طبعم خيره گشت از صنع رب العالمين
با جوانان راه صحرا برگرفتم بامداد
کودکي گفتا تو پيري با خردمندان نشين
گفتم اي غافل نبيني کوه با چندين وقار
همچو طفلان دامنش پرارغوان و ياسمين
آستين بر دست پوشيد از بهار برگ شاخ
ميوه پنهان کرده از خورشيد و مه در آستين
باد گل ها را پريشان مي کند هر صبحدم
زان پريشاني مگر در روي آب افتاده چين
نوبهار از غنچه بيرون شد به يک تو پيرهن
بيدمشک انداخت تا ديگر زمستان پوستين
اين نسيم خاک شيرازست يا مشک ختن
يا نگار من پريشان کرده زلف عنبرين
بامدادش بين که چشم از خواب نوشين برکند
گر نديدي سحر بابل در نگارستان چين
گر سرش داري چو سعدي سر بنه مردانه وار
با چنين معشوق نتوان باخت عشق الا چنين
چه روي و موي و بناگوش و خط و خالست اين
چه قد و قامت و رفتار و اعتدالست اين
کسي که در همه عمر اين صفت مطالعه کرد
به ديگري نگرد يا به خود محالست اين
کمال حسن وجودت ز هر که پرسيدم
جواب داد که در غايت کمالست اين
نماز شام به بام ار کسي نگاه کند
دو ابروان تو گويد مگر هلالست اين
لبت به خون عزيزان که مي خوري لعلست
تو خود بگوي که خون مي خوري حلالست اين
چنان به ياد تو شادم که فرق مي نکنم
ز دوستي که فراقست يا وصالست اين
شبي خيال تو گفتم ببينم اندر خواب
ولي ز فکر تو خواب آيدم خيالست اين
درازناي شب از چشم دردمندان پرس
عزيز من که شبي يا هزار سالست اين
قلم به ياد تو در مي چکاند از دستم
مداد نيست کز او مي رود زلالست اين
کسان به حال پريشان سعدي از غم عشق
زنخ زنند و ندانند تا چه حالست اين
اي چشم تو دلفريب و جادو
در چشم تو خيره چشم آهو
در چشم مني و غايب از چشم
زان چشم همي کنم به هر سو
صد چشمه ز چشم من گشايد
چون چشم برافکنم بر آن رو
چشمم بستي به زلف دلبند
هوشم بردي به چشم جادو
هر شب چو چراغ چشم دارم
تا چشم من و چراغ من کو
اين چشم و دهان و گردن و گوش
چشمت مرساد و دست و بازو
مه گر چه به چشم خلق زيباست
تو خوبتري به چشم و ابرو
با اين همه چشم زنگي شب
چشم سيه تو راست هندو
سعدي بدو چشم تو که دارد
چشمي و هزار دانه لولو
من از دست کمانداران ابرو
نمي يارم گذر کردن به هر سو
دو چشمم خيره ماند از روشنايي
ندانم قرص خورشيدست يا رو
بهشتست اين که من ديدم نه رخسار
کمندست آن که وي دارد نه گيسو
لبان لعل چون خون کبوتر
سواد زلف چون پر پرستو
نه آن سرپنجه دارد شوخ عيار
که با او بر توان آمد به بازو
همه جان خواهد از عشاق مشتاق
ندارد سنگ کوچک در ترازو
نفس را بوي خوش چندين نباشد
مگر در جيب دارد ناف آهو
لب خندان شيرين منطقش را
نشايد گفت جز ضحاک جادو
غريبي سخت محبوب اوفتاده ست
به ترکستان رويش خال هندو
عجب گر در چمن برپاي خيزد
که پيشش سرو ننشيند به زانو
و گر بنشيند اندر محفل عام
دو صد فرياد برخيزد ز هر سو
به ياد روي گلبوي گل اندام
همه شب خار دارم زير پهلو
تحمل کن جفاي يار سعدي
که جور نيکوان ذنبيست معفو
گفتم به عقل پاي برآرم ز بند او
روي خلاص نيست بجهد از کمند او
مستوجب ملامتي اي دل که چند بار
عقلت بگفت و گوش نکردي به پند او
آن بوستان ميوه شيرين که دست جهد
دشوار مي رسد به درخت بلند او
گفتم عنان مرکب تازي بگيرمش
ليکن وصول نيست به گرد سمند او
سر در جهان نهادمي از دست او وليک
از شهر او چگونه رود شهربند او
چشمم بدوخت از همه عالم به اتفاق
تا جز در او نظر نکند مستمند او
گر خود به جاي مروحه شمشير مي زند
مسکين مگس کجا رود از پيش قند او
نوميد نيستم که هم او مرهمي نهد
ور نه به هيچ به نشود دردمند او
او خود مگر به لطف خداونديي کند
ور نه ز ما چه بندگي آيد پسند او
سعدي چو صبر از اوت ميسر نمي شود
اوليتر آن که صبر کني بر گزند او
صيد بيابان عشق چون بخورد تير او
سر نتواند کشيد پاي ز زنجير او
گو به سنانم بدوز يا به خدنگم بزن
گر به شکار آمدست دولت نخجير او
گفتم از آسيب عشق روي به عالم نهم
عرصه عالم گرفت حسن جهان گير او
با همه تدبير خويش ما سپر انداختيم
روي به ديوار صبر چشم به تقدير او
چاره مغلوب نيست جز سپر انداختن
چون نتواند که سر درکشد از تير او
کشته معشوق را درد نباشد که خلق
زنده به جانند و ما زنده به تأثير او
او به فغان آمدست زين همه تعجيل ما
اي عجب و ما به جان زين همه تأخير او
در همه گيتي نگاه کردم و بازآمدم
صورت کس خوب نيست پيش تصاوير او
سعدي شيرين زبان اين همه شور از کجا
شاهد ما آيتيست وين همه تفسير او
آتشي از سوز عشق در دل داوود بود
تا به فلک مي رسد بانگ مزامير او
هر که به خويشتن رود ره نبرد به سوي او
بينش ما نياورد طاقت حسن روي او
باغ بنفشه و سمن بوي ندارد اي صبا
غاليه اي بساز از آن طره مشک بوي او
هر کس از او به قدر خويش آرزويي همي کنند
همت ما نمي کند زو بجز آرزوي او
من به کمند او درم او به مراد خويشتن
گر نرود به طبع من من بروم به خوي او
دفع زبان خصم را تا نشوند مطلع
ديده به سوي ديگري دارم و دل به سوي او
دامن من به دست او روز قيامت اوفتد
عمر به نقد مي رود در سر گفت و گوي او
سعدي اگر برآيدت پاي به سنگ دم مزن
روز نخست گفتمت سر نبري ز کوي او
راستي گويم به سروي ماند اين بالاي تو
در عبارت مي نيايد چهره زيباي تو
چون تو حاضر مي شوي من غايب از خود مي شوم
بس که حيران مي بماند وهم در سيماي تو
کاشکي صد چشم از اين بي خوابتر بودي مرا
تا نظر مي کردمي در منظر زيباي تو
اي که در دل جاي داري بر سر چشمم نشين
کاندر آن بيغوله ترسم تنگ باشد جاي تو
گر ملامت مي کنندم ور قيامت مي شود
بنده سر خواهد نهاد آن گه ز سر سوداي تو
در ازل رفته ست ما را با تو پيوندي که هست
افتقار ما نه امروزست و استغناي تو
گر بخواني پادشاهي ور براني بنده ايم
راي ما سودي ندارد تا نباشد راي تو
ما قلم در سر کشيديم اختيار خويش را
نفس ما قربان توست و رخت ما يغماي تو
ما سراپاي تو را اي سروتن چون جان خويش
دوست مي داريم و گر سر مي رود در پاي تو
وين قباي صنعت سعدي که در وي حشو نيست
حد زيبايي ندارد خاصه بر بالاي تو
بيا که در غم عشقت مشوشم بي تو
بيا ببين که در اين غم چه ناخوشم بي تو
شب از فراق تو مي نالم اي پري رخسار
چو روز گردد گويي در آتشم بي تو
دمي تو شربت وصلم نداده اي جانا
هميشه زهر فراقت همي چشم بي تو
اگر تو با من مسکين چنين کني جانا
دو پايم از دو جهان نيز درکشم بي تو
پيام دادم و گفتم بيا خوشم مي دار
جواب دادي و گفتي که من خوشم بي تو
اي طراوت برده از فردوس اعلا روي تو
نادرست اندر نگارستان دنيي روي تو
دختران مصر را کاسد شود بازار حسن
گر چو يوسف پرده بردارد به دعوي روي تو
گر چه از انگشت ماني برنيايد چون تو نقش
هر دم انگشتي نهد بر نقش ماني روي تو
از گل و ماه و پري در چشم من زيباتري
گل ز من دل برد يا مه يا پري ني روي تو
ماه و پروين از خجالت رخ فروپوشد اگر
آفتاب آسا کند در شب تجلي روي تو
مردم چشمش بدرد پرده اعمي ز شوق
گر درآيد در خيال چشم اعمي روي تو
روي هر صاحب جمالي را به مه خواندن خطاست
گر رخي را ماه بايد خواند باري روي تو
رسم تقوا مي نهد در عشقبازي راي من
کوس غارت مي زند در ملک تقوا روي تو
چون به هر وجهي بخواهد رفت جان از دست ما
خوبتر وجهي ببايد جستن اولي روي تو
چشمم از زاري چو فرهادست و شيرين لعل تو
عقلم از شورش چو مجنونست و ليلي روي تو
ملک زيبايي مسلم گشت فرمان تو را
تا چنين خطي مزور کرد انشي روي تو
داشتند اصحاب خلوت حرف ها بر من ز بد
تا تجلي کرد در بازار تقوا روي تو
خرده بر سعدي مگير اي جان که کاري خرد نيست
سوختن در عشق وان گه ساختن بي روي تو
آن سرو ناز بين که چه خوش مي رود به راه
وان چشم آهوانه که چون مي کند نگاه
تو سرو ديده اي که کمر بست بر ميان
يا مه چارده که به سر برنهد کلاه
گل با وجود او چو گياست پيش گل
مه پيش روي او چو ستارست پيش ماه
سلطان صفت همي رود و صد هزار دل
با او چنان که در پي سلطان رود سپاه
گويند از او حذر کن و راه گريز گير
گويم کجا روم که ندانم گريزگاه
اول نظر که چاه زنخدان بديدمش
گويي دراوفتاد دل از دست من به چاه
دل خود دريغ نيست که از دست من برفت
جان عزيز بر کف دستست گو بخواه
اي هر دو ديده پاي که بر خاک مي نهي
آخر نه بر دو ديده من به که خاک راه
حيفست از آن دهن که تو داري جواب تلخ
وان سينه سفيد که دارد دل سياه
بيچارگان بر آتش مهرت بسوختند
آه از تو سنگ دل که چه نامهرباني آه
شهري به گفت و گوي تو در تنگناي شوق
شب روز مي کنند و تو در خواب صبحگاه
گفتم بنالم از تو به ياران و دوستان
باشد که دست ظلم بداري ز بي گناه
بازم حفاظ دامن همت گرفت و گفت
از دوست جز به دوست مبر سعديا پناه
پنجه با ساعد سيمين که نيندازي به
با تواناي معربد نکني بازي به
چون دلش دادي و مهرش ستدي چاره نماند
اگر او با تو نسازد تو در او سازي به
جز غم يار مخور تا غم کارت بخورد
تو که با مصلحت خويش نپردازي به
سپر صبر تحمل نکند تير فراق
با کمان ابرو اگر جنگ نياغازي به
با چنين يار که ما عقد محبت بستيم
گر همه مايه زيان مي کند انبازي به
بنده را بر خط فرمان خداوند امور
سر تسليم نهادن ز سرافرازي به
گر چو چنگم بزني پيش تو سر برنکنم
اين چنين يار وفادار که بنوازي به
هيچ شک نيست به تير اجل اي يار عزيز
که من از پاي درآيم چو تو اندازي به
مجلس ما دگر امروز به بستان ماند
مطرب از بلبل عاشق به خوش آوازي به
گوش بر ناله مطرب کن و بلبل بگذار
که نگويند سخن از سعدي شيرازي به
اي که شمشير جفا بر سر ما آخته اي
دشمن از دوست ندانسته و نشناخته اي
من ز فکر تو به خود نيز نمي پردازم
نازنينا تو دل از من به که پرداخته اي
چند شب ها به غم روي تو روز آوردم
که تو يک روز نپرسيده و ننواخته اي
گفته بودم که دل از دست تو بيرون آرم
بازديدم که قوي پنجه درانداخته اي
تا شکاري ز کمند سر زلفت نجهد
ز ابروان و مژه ها تير و کمان ساخته اي
لاجرم صيد دلي در همه شيراز نماند
که نه با تير و کمان در پي او تاخته اي
ماه و خورشيد و پري و آدمي اندر نظرت
همه هيچند که سر بر همه افراخته اي
با همه جلوه طاووس و خراميدن کبک
عيبت آنست که بي مهرتر از فاخته اي
هر که مي بيندم از جور غمت مي گويد
سعديا بر تو چه رنجست که بگداخته اي
بيم ماتست در اين بازي بيهوده مرا
چه کنم دست تو بردي که دغل باخته اي
اي رخ چون آينه افروخته
الحذر از آه من سوخته
غيرت سلطان جمالت چو باز
چشم من از هر که جهان دوخته
عقل کهن بار جفا مي کشد
دم به دم از عشق نوآموخته
وه که به يک بار پراکنده شد
آن چه به عمري بشد اندوخته
غم به تولاي تو بخريده ام
جان به تمناي تو بفروخته
در دل سعديست چراغ غمت
مشعله اي تا ابد افروخته
اي که ز ديده غايبي در دل ما نشسته اي
حسن تو جلوه مي کند وين همه پرده بسته اي
خاطر عام برده اي خون خواص خورده اي
ما همه صيد کرده اي خود ز کمند جسته اي
از دگري چه حاصلم تا ز تو مهر بگسلم
هم تو که خسته اي دلم مرهم ريش خسته اي
گر به جراحت و الم دل بشکستيم چه غم
مي شنوم که دم به دم پيش دل شکسته اي
حناست آن که ناخن دلبند رشته اي
يا خون بي دليست که دربند کشته اي
من آدمي به لطف تو ديگر نديده ام
اين صورت و صفت که تو داري فرشته اي
وين طرفه تر که تا دل من دردمند توست
حاضر نبوده يک دم و غايب نگشته اي
در هيچ حلقه نيست که يادت نمي رود
در هيچ بقعه نيست که تخمي نکشته اي
ما دفتر از حکايت عشقت نبسته ايم
تو سنگ دل حکايت ما درنوشته اي
زيب و فريب آدميان را نهايتست
حوري مگر نه از گل آدم سرشته اي
از عنبر و بنفشه تو بر سر آمدست
آن موي مشک بوي که در پاي هشته اي
من در بيان وصف تو حيران بمانده ام
حديست حسن را و تو از حد گذشته اي
سر مي نهند پيش خطت عارفان پارس
بيتي مگر ز گفته سعدي نبشته اي
اي باغ حسن چون تو نهالي نيافته
رخساره زمين چو تو خالي نيافته
تابنده تر ز روي تو ماهي نديده چرخ
خوشتر ز ابروي تو هلالي نيافته
بر دور عارض تو نظر کرده آفتاب
خود را لطافتي و جمالي نيافته
چرخ مشعبد از رخ تو دلفريبتر
در زير هفت پرده خيالي نيافته
خود را به زير چنگل شاهين عشق تو
عنقاي صبر من پر و بالي نيافته
تا کي ز درد عشق تو نالد روان من
روزي به لطف از تو مثالي نيافته
افتاده در زبان خلايق حديث من
با تو به يک حديث مجالي نيافته
زايل شود هر آن چه به کلي کمال يافت
عمرم زوال يافت کمالي نيافته
گلبرگ عيش من به چه اميد بشکفد
از بوستان وصل شمالي نيافته
سعدي هزار جامه به روزي قبا کند
يک مهرباني از تو به سالي نيافته
سرمست بتي لطيف ساده
در دست گرفته جام باده
در مجلس بزم باده نوشان
بسته کمر و قبا گشاده
افتاده زمين به حضرت او
گردونش به خدمت ايستاده
خورشيد و مهش ز خوبرويي
سر بر خط بندگي نهاده
خورشيد که شاه آسمانست
در عرصه حسن او پياده
وه وه که بزرگوار حوريست
از روزن جنت اوفتاده
لعلش چو عقيق گوهرآگين
زلفش چو کمند تاب داده
در گلشن بوستان رويش
زنگي بچگان ز ماه زاده
سعدي نرسد به يار هرگز
کو شرمگنست و يار ساده
اي يار جفاکرده پيوندبريده
اين بود وفاداري و عهد تو نديده
در کوي تو معروفم و از روي تو محروم
گرگ دهن آلوده يوسف ندريده
ما هيچ نديديم و همه شهر بگفتند
افسانه مجنون به ليلي نرسيده
در خواب گزيده لب شيرين گل اندام
از خواب نباشد مگر انگشت گزيده
بس در طلبت کوشش بي فايده کرديم
چون طفل دوان در پي گنجشک پريده
مرغ دل صاحب نظران صيد نکردي
الا به کمان مهره ابروي خميده
ميلت به چه ماند به خراميدن طاووس
غمزت به نگه کردن آهوي رميده
گر پاي به در مي نهم از نقطه شيراز
ره نيست تو پيرامن من حلقه کشيده
با دست بلورين تو پنجه نتوان کرد
رفتيم دعاگفته و دشنام شنيده
روي تو مبيناد دگر ديده سعدي
گر ديده به کس بازکند روي تو ديده
مي برزند ز مشرق شمع فلک زبانه
اي ساقي صبوحي درده مي شبانه
عقلم بدزد لختي چند اختيار دانش
هوشم ببر زماني تا کي غم زمانه
گر سنگ فتنه بارد فرق منش سپر کن
ور تير طعنه آيد جان منش نشانه
گر مي به جان دهندت بستان که پيش دانا
ز آب حيات بهتر خاک شرابخانه
آن کوزه بر کفم نه کآب حيات دارد
هم طعم نار دارد هم رنگ ناردانه
صوفي چگونه گردد گرد شراب صافي
گنجشک را نگنجد عنقا در آشيانه
ديوانگان نترسند از صولت قيامت
بشکيبد اسب چوبين از سيف و تازيانه
صوفي و کنج خلوت سعدي و طرف صحرا
صاحب هنر نگيرد بر بي هنر بهانه
اي صورتت ز گوهر معني خزينه اي
ما را ز داغ عشق تو در دل دفينه اي
داني که آه سوختگان را اثر بود
مگذار ناله اي که برآيد ز سينه اي
زيور همان دو رشته مرجان کفايتست
وز موي در کنار و برت عنبرينه اي
سر درنياورم به سلاطين روزگار
گر من ز بندگان تو باشم کمينه اي
چشمي که جز به روي تو بر مي کنم خطاست
وان دم که بي تو مي گذرانم غبينه اي
تدبير نيست جز سپر انداختن که خصم
سنگي به دست دارد و ما آبگينه اي
وان را روا بود که زند لاف مهر دوست
کز دل به درکند همه مهري و کينه اي
سعدي به پاکبازي و رندي مثل نشد
تنها در اين مدينه که در هر مدينه اي
شعرش چو آب در همه عالم چنان شده
کز پارس مي رود به خراسان سفينه اي
خلاف سرو را روزي خرامان سوي بستان آي
دهان چون غنچه بگشاي و چو گلبن در گلستان آي
دمادم حوريان از خلد رضوان مي فرستند
که اي حوري انساني دمي در باغ رضوان آي
گرت انديشه مي باشد ز بدگويان بي معني
چو معني معجري بربند و چون انديشه پنهان آي
دلم گرد لب لعلت سکندروار مي گردد
نگويي کآخر اي مسکين فراز آب حيوان آي
چو عقرب دشمنان داري و من با تو چو ميزانم
براي مصلحت ماها ز عقرب سوي ميزان آي
جهاني عشقبازانند در عهد سر زلفت
رها کن راه بدعهدي و اندر عهد ايشان آي
خوش آمد نيست سعدي را در اين زندان جسماني
اگر تو يک دلي با او چو او در عالم جان آي
قيمت گل برود چون تو به گلزار آيي
و آب شيرين چو تو در خنده و گفتار آيي
اين همه جلوه طاووس و خراميدن او
بار ديگر نکند گر تو به رفتار آيي
چند بار آخرت اي دل به نصيحت گفتم
ديده بردوز نبايد که گرفتار آيي
مه چنين خوب نباشد تو مگر خورشيدي
دل چنين سخت نباش تو مگر خارايي
گر تو صد بار بيايي به سر کشته عشق
چشم باشد مترصد که دگربار آيي
سپر از تيغ تو در روي کشيدن نهيست
من خصومت نکنم گر تو به پيکار آيي
کس نماند که به ديدار تو واله نشود
چون تو لعبت ز پس پرده پديدار آيي
ديگر اي باد حديث گل و سنبل نکني
گر بر آن سنبل زلف و گل رخسار آيي
دوست دارم که کست دوست ندارد جز من
حيف باشد که تو در خاطر اغيار آيي
سعديا دختر انفاس تو بس دل ببرد
به چنين صورت و معني که تو مي آرايي
خرم آن روز که چون گل به چمن بازآيي
يا به بستان به در حجره من بازآيي
گلبن عيش من آن روز شکفتن گيرد
که تو چون سرو خرامان به چمن بازآيي
شمع من روز نيامد که شبم بفروزي
جان من وقت نيامد که به تن بازآيي
آب تلخست مدامم چو صراحي در حلق
تا تو يک روز چو ساغر به دهن بازآيي
کي به ديدار من اي مهرگسل برخيزي
کي به گفتار من اي عهدشکن بازآيي
مرغ سير آمده اي از قفس صحبت و من
دام زاري بنهم بو که به من بازآيي
من خود آن بخت ندارم که به تو پيوندم
نه تو آن لطف نداري که به من بازآيي
سعدي آن ديو نباشد که به افسون برود
هيچت افتد که چو مردم به سخن بازآيي
تا کيم انتظار فرمايي
وقت آن نامد که روي بنمايي
اگرم زنده باز خواهي ديد
رنجه شو پيشتر چرا نايي
عمر کوته ترست از آن که تو نيز
در درازي وعده افزايي
از تو کي برخورم که در وعده
سپري گشت عهد برنايي
نرسيديم در تو و نرسد
هيچ بيچاره را شکيبايي
به سر راهت آورم هر شب
ديده اي در وداع بينايي
روز من شب شود و شب روزم
چون ببندي نقاب و بگشايي
بر رخ سعدي از خيال تو دوش
زرگري بود و سيم پالايي
تو از هر در که بازآيي بدين خوبي و زيبايي
دري باشد که از رحمت به روي خلق بگشايي
ملامتگوي بي حاصل ترنج از دست نشناسد
در آن معرض که چون يوسف جمال از پرده بنمايي
به زيورها بيارايند وقتي خوبرويان را
تو سيمين تن چنان خوبي که زيورها بيارايي
چو بلبل روي گل بيند زبانش در حديث آيد
مرا در رويت از حيرت فروبسته ست گويايي
تو با اين حسن نتواني که روي از خلق درپوشي
که همچون آفتاب از جام و حور از جامه پيدايي
تو صاحب منصبي جانا ز مسکينان نينديشي
تو خواب آلوده اي بر چشم بيداران نبخشايي
گرفتم سرو آزادي نه از ماء مهين زادي
مکن بيگانگي با ما چو دانستي که از مايي
دعايي گر نمي گويي به دشنامي عزيزم کن
که گر تلخست شيرينست از آن لب هر چه فرمايي
گمان از تشنگي بردم که دريا تا کمر باشد
چو پايانم برفت اکنون بدانستم که دريايي
تو خواهي آستين افشان و خواهي روي درهم کش
مگس جايي نخواهد رفتن از دکان حلوايي
قيامت مي کني سعدي بدين شيرين سخن گفتن
مسلم نيست طوطي را در ايامت شکرخايي
تو با اين لطف طبع و دلربايي
چنين سنگين دل و سرکش چرايي
به يک بار از جهان دل در تو بستم
ندانستم که پيمانم نپايي
شب تاريک هجرانم بفرسود
يکي از در درآي اي روشنايي
سري دارم مهيا بر کف دست
که در پايت فشانم چون درآيي
خطاي محض باشد با تو گفتن
حديث حسن خوبان خطايي
نگاري سخت محبوبي و مطبوع
وليکن سست مهر و بي وفايي
دلا گر عاشقي دايم بر آن باش
که سختي بيني و جور آزمايي
و گر طاقت نداري جور مخدوم
برو سعدي که خدمت را نشايي
تو پري زاده ندانم ز کجا مي آيي
کادميزاده نباشد به چنين زيبايي
راست خواهي نه حلالست که پنهان دارند
مثل اين روي و نشايد که به کس بنمايي
سرو با قامت زيباي تو در مجلس باغ
نتواند که کند دعوي همبالايي
در سراپاي وجودت هنري نيست که نيست
عيبت آنست که بر بنده نمي بخشايي
به خدا بر تو که خون من بيچاره مريز
که من آن قدر ندارم که تو دست آلايي
بي رخت چشم ندارم که جهاني بينم
به دو چشمت که ز چشمم مرو اي بينايي
نه مرا حسرت جاست و نه انديشه مال
همه اسباب مهياست تو در مي بايي
بر من از دست تو چندان که جفا مي آيد
خوشتر و خوبتر اندر نظرم مي آيي
ديگري نيست که مهر تو در او شايد بست
چاره بعد از تو ندانيم بجز تنهايي
ور به خواري ز در خويش براني ما را
همچنان شکر کنيمت که عزيز مايي
من از اين در به جفا روي نخواهم پيچيد
گر ببندي تو به روي من و گر بگشايي
چه کند داعي دولت که قبولش نکنند
ما حريصيم به خدمت تو نمي فرمايي
سعديا دختر انفاس تو بس دل ببرد
به چنين زيور معني که تو مي آرايي
باد نوروز که بوي گل و سنبل دارد
لطف اين باد ندارد که تو مي پيمايي
چه رويست آن که ديدارش ببرد از من شکيبايي
گواهي مي دهد صورت بر اخلاقش به زيبايي
نگارينا به هر تندي که مي خواهي جوابم ده
اگر تلخ اتفاق افتد به شيريني بيندايي
دگر چون ناشکيبايي ببينم صادقش خوانم
که من در نفس خويش از تو نمي بينم شکيبايي
از اين پس عيب شيدايان نخواهم کرد و مسکينان
که دانشمند از اين صورت برآرد سر به شيدايي
چنانم در دلي حاضر که جان در جسم و خون در رگ
فراموشم نه اي وقتي که ديگر وقت ياد آيي
شبي خوش هر که مي خواهد که با جانان به روز آرد
بسي شب روز گرداند به تاريکي و تنهايي
بيار اي لعبت ساقي بگو اي کودک مطرب
که صوفي در سماع آمد دوتايي کرد يکتايي
سخن پيدا بود سعدي که حدش تا کجا باشد
زبان درکش که منظورت ندارد حد زيبايي
خبرت خرابتر کرد جراحت جدايي
چو خيال آب روشن که به تشنگان نمايي
تو چه ارمغاني آري که به دوستان فرستي
چه از اين به ارمغاني که تو خويشتن بيابي
بشدي و دل ببردي و به دست غم سپردي
شب و روز در خيالي و ندانمت کجايي
دل خويش را بگفتم چو تو دوست مي گرفتم
نه عجب که خوبرويان بکنند بي وفايي
تو جفاي خود بکردي و نه من نمي توانم
که جفا کنم وليکن نه تو لايق جفايي
چه کنند اگر تحمل نکنند زيردستان
تو هر آن ستم که خواهي بکني که پادشاهي
سخني که با تو دارم به نسيم صبح گفتم
دگري نمي شناسم تو ببر که آشنايي
من از آن گذشتم اي يار که بشنوم نصيحت
برو اي فقيه و با ما مفروش پارسايي
تو که گفته اي تأمل نکنم جمال خوبان
بکني اگر چو سعدي نظري بيازمايي
در چشم بامدادان به بهشت برگشودن
نه چنان لطيف باشد که به دوست برگشايي
دريچه اي ز بهشتش به روي بگشايي
که بامداد پگاهش تو روي بنمايي
جهان شبست و تو خورشيد عالم آرايي
صباح مقبل آن کز درش تو بازآيي
به از تو مادر گيتي به عمر خود فرزند
نياورد که همين بود حد زيبايي
هر آن که با تو وصالش دمي ميسر شد
ميسرش نشود بعد از آن شکيبايي
درون پيرهن از غايت لطافت جسم
چو آب صافي در آبگينه پيدايي
مرا مجال سخن بيش در بيان تو نيست
کمال حسن ببندد زبان گويايي
ز گفت و گوي عوام احتراز مي کردم
کز اين سپس بنشينم به کنج تنهايي
وفاي صحبت جانان به گوش جانم گفت
نه عاشقي که حذر مي کني ز رسوايي
گذشت بر من از آسيب عشقت آن چه گذشت
هنوز منتظرم تا چه حکم فرمايي
دو روزه باقي عمرم فداي جان تو باد
اگر بکاهي و در عمر خود بيفزايي
گر او نظر کند سعديا به چشم نواخت
به دست سعي تو بادست تا نپيمايي
گرم راحت رساني ور گزايي
محبت بر محبت مي فزايي
به شمشير از تو بيگانه نگردم
که هست از ديرگه باز آشنايي
همه مرغان خلاص از بند خواهند
من از قيدت نمي خواهم رهايي
عقوبت هرچ از آن دشوارتر نيست
بر آنم صبر هست الا جدايي
اگر بيگانگان تشريف بخشند
هنوز از دوستان خوشتر گدايي
منم جانا و جاني بر لب از شوق
بده گر بوسه اي داري بهايي
کساني عيب ما بينند و گويند
که روحاني ندانند از هوايي
جميع پارسايان گو بدانند
که سعدي توبه کرد از پارسايي
چنان از خمر و زمر و ناي و ناقوس
نمي ترسم که از زهد ريايي
مشتاق توام با همه جوري و جفايي
محبوب مني با همه جرمي و خطايي
من خود به چه ارزم که تمناي تو ورزم
در حضرت سلطان که برد نام گدايي
صاحب نظران لاف محبت نپسندند
وان گه سپر انداختن از تير بلايي
بايد که سري در نظرش هيچ نيرزد
آن کس که نهد در طلب وصل تو پايي
بيداد تو عدلست و جفاي تو کرامت
دشنام تو خوشتر که ز بيگانه دعايي
جز عهد و وفاي تو که محلول نگردد
هر عهد که بستم هوسي بود و هوايي
گر دست دهد دولت آنم که سر خويش
در پاي سمند تو کنم نعل بهايي
شايد که به خون بر سر خاکم بنويسند
اين بود که با دوست به سر برد وفايي
خون در دل آزرده نهان چند بماند
شک نيست که سر برکند اين درد به جايي
شرط کرم آنست که با درد بميري
سعدي و نخواهي ز در خلق دوايي
من ندانستم از اول که تو بي مهر و وفايي
عهد نابستن از آن به که ببندي و نپايي
دوستان عيب کنندم که چرا دل به تو دادم
بايد اول به تو گفتن که چنين خوب چرايي
اي که گفتي مرو اندر پي خوبان زمانه
ما کجاييم در اين بحر تفکر تو کجايي
آن نه خالست و زنخدان و سر زلف پريشان
که دل اهل نظر برد که سريست خدايي
پرده بردار که بيگانه خود اين روي نبيند
تو بزرگي و در آيينه کوچک ننمايي
حلقه بر در نتوانم زدن از دست رقيبان
اين توانم که بيايم به محلت به گدايي
عشق و درويشي و انگشت نمايي و ملامت
همه سهلست تحمل نکنم بار جدايي
روز صحرا و سماعست و لب جوي و تماشا
در همه شهر دلي نيست که ديگر بربايي
گفته بودم چو بيايي غم دل با تو بگويم
چه بگويم که غم از دل برود چون تو بيايي
شمع را بايد از اين خانه به دربردن و کشتن
تا به همسايه نگويد که تو در خانه مايي
سعدي آن نيست که هرگز ز کمندت بگريزد
که بدانست که دربند تو خوشتر که رهايي
خلق گويند برو دل به هواي دگري ده
نکنم خاصه در ايام اتابک دو هوايي
نه من تنها گرفتارم به دام زلف زيبايي
که هر کس با دلارامي سري دارند و سودايي
قرين يار زيبا را چه پرواي چمن باشد
هزاران سرو بستاني فداي سروبالايي
مرا نسبت به شيدايي کند ماه پري پيکر
تو دل با خويشتن داري چه داني حال شيدايي
همي دانم که فريادم به گوشش مي رسد ليکن
ملولي را چه غم دارد ز حال ناشکيبايي
عجب دارند يارانم که دستش را همي بوسم
نديدستند مسکينان سري افتاده در پايي
اگر فرهاد را حاصل نشد پيوند با شيرين
نه آخر جان شيرينش برآمد در تمنايي
خرد با عشق مي کوشد که وي را در کمند آرد
وليکن بر نمي آيد ضعيفي با توانايي
مرا وقتي ز نزديکان ملامت سخت مي آمد
نترسم ديگر از باران که افتادم به دريايي
تو خواهي خشم بر ما گير و خواهي چشم بر ما کن
که ما را با کسي ديگر نماندست از تو پروايي
نپندارم که سعدي را بيازاري و بگذاري
که بعد از سايه لطفت ندارد در جهان جايي
من آن خاک وفادارم که از من بوي مهر آيد
و گر بادم برد چون شعر هر جزوي به اقصايي
هر کس به تماشايي رفتند به صحرايي
ما را که تو منظوري خاطر نرود جايي
با چشم نمي بيند يا راه نمي داند
هر کو به وجود خود دارد ز تو پروايي
ديوانه عشقت را جايي نظر افتاده ست
کان جا نتواند رفت انديشه دانايي
اميد تو بيرون برد از دل همه اميدي
سوداي تو خالي کرد از سر همه سودايي
زيبا ننمايد سرو اندر نظر عقلش
آن کش نظري باشد با قامت زيبايي
گويند رفيقانم در عشق چه سر داري
گويم که سري دارم درباخته در پايي
زنهار نمي خواهم کز کشتن امانم ده
تا سيرترت بينم يک لحظه مدارايي
در پارس که تا بودست از ولوله آسوده ست
بيمست که برخيزد از حسن تو غوغايي
من دست نخواهم برد الا به سر زلفت
گر دسترسي باشد يک روز به يغمايي
گويند تمنايي از دوست بکن سعدي
جز دوست نخواهم کرد از دوست تمنايي
همه چشميم تا برون آيي
همه گوشيم تا چه فرمايي
تو نه آن صورتي که بي رويت
متصور شود شکيبايي
من ز دست تو خويشتن بکشم
تا تو دستم به خون نيالايي
گفته بودي قيامتم بينند
اين گروهي محب سودايي
وين چنين روي دلستان که تو راست
خود قيامت بود که بنمايي
ما تماشاکنان کوته دست
تو درخت بلندبالايي
سر ما و آستان خدمت تو
گر براني و گر ببخشايي
جان به شکرانه دادن از من خواه
گر به انصاف با ميان آيي
عقل بايد که با صلابت عشق
نکند پنجه توانايي
تو چه داني که بر تو نگذشته ست
شب هجران و روز تنهايي
روشنت گردد اين حديث چو روز
گر چو سعدي شبي بپيمايي
اي ولوله عشق تو بر هر سر کويي
روي تو ببرد از دل ما هر غم رويي
آخر سر مويي به ترحم نگر آن را
کاهي بودش تعبيه بر هر بن مويي
کم مي نشود تشنگي ديده شوخم
با آن که روان کرده ام از هر مژه جويي
اي هر تني از مهر تو افتاده به کنجي
وي هر دلي از شوق تو آواره به سويي
ما يک دل و تو شرم نداري که برآيي
هر لحظه به دستاني و هر روز به خويي
در کان نبود چون تن زيباي تو سيمي
وز سنگ نخيزد چو دل سخت تو رويي
بر هم نزند دست خزان بزم رياحين
گر باد به بستان برد از زلف تو بويي
با اين همه ميدان لطافت که تو داري
سعدي چه بود در خم چوگان تو گويي
اي خسته دلم در خم چوگان تو گويي
بي فايده ام پيش تو چون بيهده گويي
اي تير غم عشق تو هر جا که رسيده
افتاده به زخمش چو کمان پشت دوتويي
هم طرفه ندارم اگرم بازنوازي
زيرا که عجب نيست نکويي ز نکويي
سعدي غمش از دست مده گر ندهد دست
کي دست دهد در همه آفاق چنويي
چه جرم رفت که با ما سخن نمي گويي
جنايت از طرف ماست يا تو بدخويي
تو از نبات گرو برده اي به شيريني
به اتفاق وليکن نبات خودرويي
هزار جان به ارادت تو را همي جويند
تو سنگ دل به لطافت دلي نمي جويي
وليک با همه عيب از تو صبر نتوان کرد
بيا و گر همه بد کرده اي که نيکويي
تو بد مگوي و گر نيز خاطرت باشد
بگوي از آن لب شيرين که نيک مي گويي
گلم نبايد و سروم به چشم درنايد
مرا وصال تو بايد که سرو گلبويي
هزار جامه سپر ساختيم و هم بگذشت
خدنگ غمزه خوبان ز دلق نه تويي
به دست جهد نشايد گرفت دامن کام
اگر نخواهدت اي نفس خيره مي پويي
درست شد که به يک دل دو دوست نتوان داشت
به ترک خويش بگوي اي که طالب اويي
همين که پاي نهادي بر آستانه عشق
به دست باش که دست از جهان فروشويي
درازناي شب از چشم دردمندان پرس
تو قدر آب چه داني که بر لب جويي
ز خاک سعدي بيچاره بوي عشق آيد
هزار سال پس از مرگش ار به ينبويي
کدام کس به تو ماند که گويمت که چنويي
ز هر که در نظر آيد گذشته اي به نکويي
لطيف جوهر و جاني غريب قامت و شکلي
نظيف جامه و جسمي بديع صورت و خويي
هزار ديده چو پروانه بر جمال تو عاشق
غلام مجلس آنم که شمع مجلس اويي
نديدم آبي و خاکي بدين لطافت و پاکي
تو آب چشمه حيوان و خاک غاليه بويي
تو را که درد نباشد ز درد ما چه تفاوت
تو حال تشنه نداني که بر کناره جويي
صباي روضه رضوان ندانمت که چه بادي
نسيم وعده جانان ندانمت که چه بويي
اگر من از دل يک تو برآورم دم عشقي
عجب مدار که آتش درافتدم به دوتويي
به کس مگوي که پايم به سنگ عشق برآمد
که عيب گيرد و گويد چرا به فرق نپويي
دلي دو دست نگيرد دو مهر دل نپذيرد
اگر موافق اويي به ترک خويش بگويي
کنونم آب حياتي به حلق تشنه فروکن
نه آنگهي که بميرم به آب ديده بشويي
به اختيار تو سعدي چه التماس برآيد
گر او مراد نبخشد تو کيستي که بجويي
اي حسن خط از دفتر اخلاق تو بابي
شيريني از اوصاف تو حرفي ز کتابي
از بوي تو در تاب شود آهوي مشکين
گر باز کنند از شکن زلف تو تابي
بر ديده صاحب نظران خواب ببستي
ترسي که ببينند خيال تو به خوابي
از خنده شيرين نمکدان دهانت
خون مي رود از دل چو نمک خورده کبابي
تا عذر زليخا بنهد منکر عشاق
يوسف صفت از چهره برانداز نقابي
بي روي توام جنت فردوس نبايد
کاين تشنگي از من نبرد هيچ شرابي
مشغول تو را گر بگذارند به دوزخ
با ياد تو دردش نکند هيچ عذابي
باري به طريق کرمم بنده خود خوان
تا بشنوي از هر بن موييم جوابي
در من منگر تا دگران چشم ندارند
کز دست گدايان نتوان کرد ثوابي
آب سخنم مي رود از طبع چو آتش
چون آتش رويت که از او مي چکد آبي
ياران همه با يار و من خسته طلبکار
هر کس به سر آبي و سعدي به سرابي
تو خون خلق بريزي و روي درتابي
ندانمت چه مکافات اين گنه يابي
تصد عني في الجور و النوي لکن
اليک قلبي يا غايه المني صاب
چو عندليب چه فريادها که مي دارم
تو از غرور جواني هميشه در خوابي
الي العداه وصلتم و تصحبونهم
و في ودادکم قد هجرت احبابي
نه هر که صاحب حسنست جور پيشه کند
تو را چه شد که خود اندر کمين اصحابي
احبتي امروني بترک ذکراه
لقد اطعت ولکن حبه آبي
غمت چگونه بپوشم که ديده بر رويت
همي گواهي بر من دهد به کذابي
مرا تو بر سر آتش نشانده اي عجب آنک
منم در آتش و از حال من تو درتابي
من از تو سير نگردم که صاحب استسقا
نه ممکنست که هرگز رسد به سيرابي
سر آن ندارد امشب که برآيد آفتابي
چه خيال ها گذر کرد و گذر نکرد خوابي
به چه دير ماندي اي صبح که جان من برآمد
بزه کردي و نکردند مؤذنان ثوابي
نفس خروس بگرفت که نوبتي بخواند
همه بلبلان بمردند و نماند جز غرابي
نفحات صبح داني ز چه روي دوست دارم
که به روي دوست ماند که برافکند نقابي
سرم از خداي خواهد که به پايش اندرافتد
که در آب مرده بهتر که در آرزوي آبي
دل من نه مرد آنست که با غمش برآيد
مگسي کجا تواند که بيفکند عقابي
نه چنان گناهکارم که به دشمنم سپاري
تو به دست خويش فرماي اگرم کني عذابي
دل همچو سنگت اي دوست به آب چشم سعدي
عجبست اگر نگردد که بگردد آسيابي
برو اي گداي مسکين و دري دگر طلب کن
که هزار بار گفتي و نيامدت جوابي
که دست تشنه مي گيرد به آبي
خداوندان فضل آخر ثوابي
توقع دارم از شيرين زبانت
اگر تلخست و گر شيرين جوابي
تو خود نايي و گر آيي بر من
بدان ماند که گنجي در خرابي
به چشمانت که گر زهرم فرستي
چنان نوشم که شيرينتر شرابي
اگر سروي به بالاي تو باشد
نباشد بر سر سرو آفتابي
پري روي از نظر غايب نگردد
اگر صد بار بربندد نقابي
بدان تا يک نفس رويت ببينم
شب و روز آرزومندم به خوابي
اميدم هست اگر عطشان نميرد
که بازآيد به جوي رفته آبي
هلاک خويشتن مي خواهد آن مور
که خواهد پنجه کردن با عقابي
شبي دانم که در زندان هجران
سحرگاهم به گوش آيد خطابي
که سعدي چون فراق ما کشيدي
نخواهي ديد در دوزخ عذابي
سل المصانع رکبا تهيم في الفلوات
تو قدر آب چه داني که در کنار فراتي
شبم به روي تو روزست و ديده ها به تو روشن
و ان هجرت سواء عشيتي غداتي
اگر چه دير بماندم اميد برنگرفتم
مضي الزمان و قلبي يقول انک آتي
من آدمي به جمالت نه ديدم و نه شنيدم
اگر گلي به حقيقت عجين آب حياتي
شبان تيره اميدم به صبح روي تو باشد
و قد تفتش عين الحيوه في الظلمات
فکم تمرر عيشي و انت حامل شهد
جواب تلخ بديعست از آن دهان نباتي
نه پنج روزه عمرست عشق روي تو ما را
وجدت رائحه الود ان شممت رفاتي
وصفت کل مليح کما يحب و يرضي
محامد تو چه گويم که ماوراي صفاتي
اخاف منک و ارجوا و استغيث و ادنو
که هم کمند بلايي و هم کليد نجاتي
ز چشم دوست فتادم به کامه دل دشمن
احبتي هجروني کما تشاء عداتي
فراقنامه سعدي عجب که در تو نگيرد
و ان شکوت الي الطير نحن في الوکنات
تو هيچ عهد نبستي که عاقبت نشکستي
مرا بر آتش سوزان نشاندي و ننشستي
بناي مهر نمودي که پايدار نماند
مرا به بند ببستي خود از کمند بجستي
دلم شکستي و رفتي خلاف شرط مودت
به احتياط رو اکنون که آبگينه شکستي
چراغ چون تو نباشد به هيچ خانه وليکن
کس اين سراي نبندد در اين چنين که تو بستي
گرم عذاب نمايي به داغ و درد جدايي
شکنجه صبر ندارم بريز خونم و رستي
بيا که ما سر هستي و کبريا و رعونت
به زير پاي نهاديم و پاي بر سر هستي
گرت به گوشه چشمي نظر بود به اسيران
دواي درد من اول که بي گناه بخستي
هر آن کست که ببيند روا بود که بگويد
که من بهشت بديدم به راستي و درستي
گرت کسي بپرستد ملامتش نکنم من
تو هم در آينه بنگر که خويشتن بپرستي
عجب مدار که سعدي به ياد دوست بنالد
که عشق موجب شوقست و خمر علت مستي
همه عمر برندارم سر از اين خمار مستي
که هنوز من نبودم که تو در دلم نشستي
تو نه مثل آفتابي که حضور و غيبت افتد
دگران روند و آيند و تو همچنان که هستي
چه حکايت از فراقت که نداشتم وليکن
تو چو روي باز کردي در ماجرا ببستي
نظري به دوستان کن که هزار بار از آن به
که تحيتي نويسي و هديتي فرستي
دل دردمند ما را که اسير توست يارا
به وصال مرهمي نه چو به انتظار خستي
نه عجب که قلب دشمن شکني به روز هيجا
تو که قلب دوستان را به مفارقت شکستي
برو اي فقيه دانا به خداي بخش ما را
تو و زهد و پارسايي من و عاشقي و مستي
دل هوشمند بايد که به دلبري سپاري
که چو قبله ايت باشد به از آن که خود پرستي
چو زمام بخت و دولت نه به دست جهد باشد
چه کنند اگر زبوني نکنند و زيردستي
گله از فراق ياران و جفاي روزگاران
نه طريق توست سعدي کم خويش گير و رستي
يارا قدحي پر کن از آن داروي مستي
تا از سر صوفي برود علت هستي
عاقل متفکر بود و مصلحت انديش
در مذهب عشق آي و از اين جمله برستي
اي فتنه نوخاسته از عالم قدرت
غايب مشو از ديده که در دل بنشستي
آرام دلم بستدي و دست شکيبم
برتافتي و پنجه صبرم بشکستي
احوال دو چشم من بر هم ننهاده
با تو نتوان گفت به خواب شب مستي
سودازده اي کز همه عالم به تو پيوست
دل نيک بدادت که دل از وي بگسستي
در روي تو گفتم سخني چند بگويم
رو باز گشادي و در نطق ببستي
گر باده از اين خم بود و مطرب از اين کوي
ما توبه بخواهيم شکستن به درستي
سعدي غرض از حقه تن آيت حقست
صد تعبيه در توست و يکي بازنجستي
نقاش وجود اين همه صورت که بپرداخت
تا نقش ببيني و مصور بپرستي
اگر مانند رخسارت گلي در بوستانستي
زمين را از کماليت شرف بر آسمانستي
چو سرو بوستانستي وجود مجلس آرايت
اگر در بوستان سروي سخنگوي و روانستي
نگارين روي و شيرين خوي و عنبربوي و سيمين تن
چه خوش بودي در آغوشم اگر ياراي آنستي
تو گويي در همه عمرم ميسر گردد اين دولت
که کام از عمر برگيرم و گر خود يک زمانستي
جز اين عيبت نمي دانم که بدعهدي و سنگين دل
دلارامي بدين خوبي دريغ ار مهربانستي
شکر در کام من تلخست بي ديدار شيرينش
و گر حلوا بدان ماند که زهرش در ميانستي
دمي در صحبت ياري ملک خوي پري پيکر
گر اميد بقا باشد بهشت جاودانستي
نه تا جان در جسد باشد وفاداري کنم با او
که تا تن در لحد باشد و گر خود استخوانستي
چنين گويند سعدي را که دردي هست پنهاني
خبر در مغرب و مشرق نبودي گر نهانستي
هر آن دل را که پنهاني قريني هست روحاني
به خلوتخانه اي ماند که در در بوستانستي
تعالي الله چه رويست آن که گويي آفتابستي
و گر مه را حيا بودي ز شرمش در نقابستي
اگر گل را نظر بودي چو نرگس تا جهان بيند
ز شرم رنگ رخسارش چو نيلوفر در آبستي
شبان خوابم نمي گيرد نه روز آرام و آسايش
ز چشم مست ميگونش که پنداري به خوابستي
گر آن شاهد که من دانم به هر کس روي بنمايد
فقير از رقص در حالت خطيب از مي خرابستي
چنان مستم که پنداري نماند اميد هشياري
به هش بازآمدي مجنون اگر مست شرابستي
گر آن ساعد که او دارد بدي با رستم دستان
به يک ساعت بيفکندي اگر افراسيابستي
بيار اي لعبت ساقي اگر تلخست و گر شيرين
که از دستت شکر باشد و گر خود زهر نابستي
کمال حسن رويت را مخالف نيست جز خويت
دريغا آن لب شيرين اگر شيرين جوابستي
اگر داني که تا هستم نظر با جز تو پيوستم
پس آن گه بر من مسکين جفا کردن صوابستي
زمين تشنه را باران نبودي بعد از اين حاجت
اگر چندان که در چشمم سرشک اندر سحابستي
ز خاکم رشک مي آيد که بر سر مي نهي پايش
که سعدي زير نعلينت چه بودي گر ترابستي
اي باد که بر خاک در دوست گذشتي
پندارمت از روضه بستان بهشتي
دور از سببي نيست که شوريده سودا
هر لحظه چو ديوانه دوان بر در و دشتي
باري مگرت بر رخ جانان نظر افتاد
سرگشته چو من در همه آفاق بگشتي
از کف ندهم دامن معشوقه زيبا
هل تا برود نام من اي يار به زشتي
جز ياد تو بر خاطر من نگذرد اي جان
با آن که به يک باره ام از ياد بهشتي
با طبع ملولت چه کند دل که نسازد
شرطه همه وقتي نبود لايق کشتي
بسيار گذشتي که نکردي سوي ما چشم
يک دم ننشستم که به خاطر نگذشتي
شوخي شکرالفاظ و مهي لاله بناگوش
سروي سمن اندام و بتي حورسرشتي
قلاب تو در کس نفکندي که نبردي
شمشير تو بر کس نکشيدي و نکشتي
سيلاب قضا نسترد از دفتر ايام
اين ها که تو بر خاطر سعدي بنوشتي
ياد مي داري که با من جنگ در سر داشتي
راي راي توست خواهي جنگ خواهي آشتي
نيک بد کردي شکستن عهد يار مهربان
اين بتر کردي که بد کردي و نيک انگاشتي
دوستان دشمن گرفتن هرگزت عادت نبود
جز در اين نوبت که دشمن دوست مي پنداشتي
خاطرم نگذاشت يک ساعت که بدمهري کنم
گر چه دانستم که پاک از خاطرم بگذاشتي
همچنانت ناخن رنگين گواهي مي دهد
بر سرانگشتان که در خون عزيزان داشتي
تا تو برگشتي نيامد هيچ خلق اندر نظر
کز خيالت شحنه اي بر ناظرم بگماشتي
هر چه خواهي کن که ما را با تو روي جنگ نيست
سر نهادن به در آن موضع که تيغ افراشتي
هر دم از شاخ زبانم ميوه اي تر مي رسد
بوستان ها رست از آن تخمم که در دل کاشتي
سعدي از عقبي و دنيا روي در ديوار کرد
تا تو در ديوار فکرش نقش خود بنگاشتي
سست پيمانا به يک ره دل ز ما برداشتي
آخر اي بدعهد سنگين دل چرا برداشتي
نوع تقصيري تواند بود اي سلطان عشق
تا به يک ره سايه لطف از گدا برداشتي
گفته بودي با تو در خواهم کشيدن جام وصل
جرعه اي ناخورده شمشير جفا برداشتي
خاطر از مهر کسان برداشتم از بهر تو
چون تو را گشتم تو خود خاطر ز ما برداشتي
لعل ديدي لاجرم چشم از شبه بردوختي
در پسنديدي و دست از کهربا برداشتي
شمع برکردي چراغت بازنامد در نظر
گل فرا دست آمدت مهر از گيا برداشتي
دوست بردارد به جرمي يا خطايي دل ز دوست
تو خطا کردي که بي جرم و خطا برداشتي
عمرها در زير دامن برد سعدي پاي صبر
سر نديدم کز گريبان وفا برداشتي
نديدمت که بکردي وفا بدان چه بگفتي
طريق وصل گشادي من آمدم تو برفتي
وفاي عهد نمودي دل سليم ربودي
چو خويشتن به تو دادم تو ميل بازگرفتي
نه دست عهد گرفتي که پاي وصل بدارم
به چشم خويش بديدم خلاف هر چه بگفتي
هزار چاره بکردم که همعنان تو گردم
تو پهلوانتر از آني که در کمند من افتي
نه عدل بود نمودن خيال وصل و ربودن
چرا ز عاشق مسکين هم اولش ننهفتي
تو قدر صحبت ياران و دوستان نشناسي
مگر شبي که چو سعدي به داغ عشق بخفتي
اي از بهشت جزوي و از رحمت آيتي
حق را به روزگار تو با ما عنايتي
گفتم نهايتي بود اين درد عشق را
هر بامداد مي کند از نو بدايتي
معروف شد حکايتم اندر جهان و نيست
با تو مجال آن که بگويم حکايتي
چندان که بي تو غايت امکان صبر بود
کرديم و عشق را به پديدست غايتي
فرمان عشق و عقل به يک جاي نشنوند
غوغا بود دو پادشه اندر ولايتي
ز ابناي روزگار به خوبي مميزي
چون در ميان لشکر منصور رايتي
عيبت نمي کنم که خداوند امر و نهي
شايد که بنده اي بکشد بي جنايتي
زان گه که عشق دست تطاول دراز کرد
معلوم شد که عقل ندارد کفايتي
من در پناه لطف تو خواهم گريختن
فردا که هر کسي رود اندر حمايتي
درمانده ام که از تو شکايت کجا برم
هم با تو گر ز دست تو دارم شکايتي
سعدي نهفته چند بماند حديث عشق
اين ريش اندرون بکند هم سرايتي
چون خراباتي نباشد زاهدي
کش به شب از در درآيد شاهدي
محتسب گو تا ببيند روي دوست
همچو محرابي و من چون عابدي
چون من آب زندگاني يافتم
غم نباشد گر بميرد حاسدي
آن چه ما را در دلست از سوز عشق
مي نشايد گفت با هر باردي
دوستان گيرند و دلداران وليک
مهربان نشناسد الا واحدي
از تو روحانيترم در پيش دل
نگذرد شب هاي خلوت واردي
خانه اي در کوي درويشان بگير
تا نماند در محلت زاهدي
گر دلي داري و دلبنديت نيست
پس چه فرق از ناطقي تا جامدي
گر به خدمت قايمي خواهي منم
ور نمي خواهي به حسرت قاعدي
سعديا گر روزگارت مي کشد
گو بکش بر دست سيمين ساعدي
اي باد بامدادي خوش مي روي به شادي
پيوند روح کردي پيغام دوست دادي
بر بوستان گذشتي يا در بهشت بودي
شاد آمدي و خرم فرخنده بخت بادي
تا من در اين سرايم اين در نديده بودم
کامروز پيش چشمم در بوستان گشادي
چون گل روند و آيند اين دلبران و خوبان
تو در برابر من چون سرو بايستادي
ايدون که مي نمايد در روزگار حسنت
بس فتنه ها بزايد تو فتنه از که زادي
اول چراغ بودي آهسته شمع گشتي
آسان فراگرفتم در خرمن اوفتادي
خواهم که بامدادي بيرون روي به صحرا
تا بوستان بريزد گل هاي بامدادي
ياري که با قريني الفت گرفته باشد
هر وقت يادش آيد تو دم به دم به يادي
گر در غمت بميرم شادي به روزگارت
پيوسته نيکوان را غم خورده اند و شادي
جايي که داغ گيرد دردش دوا پذيرد
آنست داغ سعدي کاول نظر نهادي
ديدي که وفا به جا نياوردي
رفتي و خلاف دوستي کردي
بيچارگيم به چيز نگرفتي
درماندگيم به هيچ نشمردي
من با همه جوري از تو خشنودم
تو بي گنهي ز من بيازردي
خود کردن و جرم دوستان ديدن
رسميست که در جهان تو آوردي
نازت برم که نازک اندامي
بارت بکشم که نازپروردي
ما را که جراحتست خون آيد
درد تو چنم که فارغ از دردي
گفتم که نريزم آب رخ زين بيش
بر خاک درت که خون من خوردي
وين عشق تو در من آفريدستند
هرگز نرود ز زعفران زردي
اي ذره تو در مقابل خورشيد
بيچاره چه مي کني بدين خردي
در حلقه کارزار جان دادن
بهتر که گريختن به نامردي
سعدي سپر از جفا نيندازد
گل با گيه ست و صاف با دردي
مپرس از من که هيچم ياد کردي
که خود هيچم فرامش مي نگردي
چه نيکوروي و بدعهدي که شهري
غمت خوردند و کس را غم نخوردي
چرا ما با تو اي معشوق طناز
به صلحيم و تو با ما در نبردي
نصيحت مي کنندم سردگويان
که برگرد از غمش بي روي زردي
نمي دانند کز بيمار عشقت
حرارت بازننشيند به سردي
وليکن با رقيبان چاره اي نيست
که ايشان مثل خارند و تو وردي
اگر با خوبرويان مي نشيني
بساط نيک نامي درنوردي
دگر با من مگوي اي باد گلبوي
که همچون بلبلم ديوانه کردي
چرا دردت نچيند جان سعدي
که هم دردي و هم درمان دردي
مکن سرگشته آن دل را که دست آموز غم کردي
به زير پاي هجرانش لگدکوب ستم کردي
قلم بر بي دلان گفتي نخواهم راند و هم راندي
جفا بر عاشقان گفتي نخواهم کرد و هم کردي
بدم گفتي و خرسندم عفاک الله نکو گفتي
سگم خواندي و خشنودم جزاک الله کرم کردي
چه لطفست اين که فرمودي مگر سبق اللسان بودت
چه حرفست اين که آوردي مگر سهوالقلم کردي
عنايت با من اوليتر که تأديب جفا ديدم
گل افشان بر سر من کن که خارم در قدم کردي
غنيمت دان اگر روزي به شادي دررسي اي دل
پس از چندين تحمل ها که زير بار غم کردي
شب غم هاي سعدي را مگر هنگام روز آمد
که تاريک و ضعيفش چون چراغ صبحدم کردي
چه باز در دلت آمد که مهر برکندي
چه شد که يار قديم از نظر بيفکندي
ز حد گذشت جدايي ميان ما اي دوست
هنوز وقت نيامد که بازپيوندي
بود که پيش تو ميرم اگر مجال بود
و گر نه بر سر کويت به آرزومندي
دري به روي من اي يار مهربان بگشاي
که هيچ کس نگشايد اگر تو دربندي
مرا و گر همه آفاق خوبرويانند
به هيچ روي نمي باشد از تو خرسندي
هزار بار بگفتم که چشم نگشايم
به روي خوب وليکن تو چشم مي بندي
مگر در آينه بيني و گر نه در آفاق
به هيچ خلق نپندارمت که مانندي
حديث سعدي اگر کائنات بپسندند
به هيچ کار نيايد گرش تو نپسندي
مرا چه بندگي از دست و پاي برخيزد
مگر اميد به بخشايش خداوندي
گفتم آهن دلي کنم چندي
ندهم دل به هيچ دلبندي
وان که را ديده در دهان تو رفت
هرگزش گوش نشنود پندي
خاصه ما را که در ازل بوده ست
با تو آميزشي و پيوندي
به دلت کز دلت به درنکنم
سختتر زين مخواه سوگندي
يک دم آخر حجاب يک سو نه
تا برآسايد آرزومندي
همچنان پير نيست مادر دهر
که بياورد چون تو فرزندي
ريش فرهاد بهترک مي بود
گر نه شيرين نمک پراکندي
کاشکي خاک بودمي در راه
تا مگر سايه بر من افکندي
چه کند بنده اي که از دل و جان
نکند خدمت خداوندي
سعديا دور نيک نامي رفت
نوبت عاشقيست يک چندي
نگارا وقت آن آمد که دل با مهر پيوندي
که ما را بيش از اين طاقت نماندست آرزومندي
غريب از خوي مطبوعت که روي از بندگان پوشي
بديع از طبع موزونت که در بر دوستان بندي
تو خرسند و شکيبايي چنينت در خيال آيد
که ما را همچنين باشد شکيبايي و خرسندي
نگفتي بي وفا يارا که از ما نگسلي هرگز
مگر در دل چنين بودت که خود با ما نپيوندي
زهي آسايش و رحمت نظر را کش تو منظوري
زهي بخشايش و دولت پدر را کش تو فرزندي
شکار آن گه توان کشتن که محکم در کمند آيد
چو بيخ مهر بنشاندم درخت وصل برکندي
نمودي چند بار از خود که حافظ عهد و پيمانم
کنونت بازدانستم که ناقض عهد و سوگندي
مرا زين پيش در خلوت فراغت بود و جمعيت
تو در جمع آمدي ناگاه و مجموعان پراکندي
گرت جان در قدم ريزم هنوزت عذر مي خواهم
که از من خدمتي نايد چنان لايق که بپسندي
ترش بنشين و تيزي کن که ما را تلخ ننمايد
چه مي گويي چنين شيرين که شوري در من افکندي
شکايت گفتن سعدي مگر با دست نزديکت
که او چون رعد مي نالد تو همچنان برق مي خندي
خلاف شرط محبت چه مصلحت ديدي
که برگذشتي و از دوستان نپرسيدي
گرفتمت که نيامد ز روي خلق آزرم
که بي گنه بکشي از خدا نترسيدي
بپوش روي نگارين و موي مشکين را
که حسن طلعت خورشيد را بپوشيدي
هزار بي دل مشتاق را به حسرت آن
که لب به لب برسد جان به لب رسانيدي
محل و قيمت خويش آن زمان بدانستم
که برگذشتي و ما را به هيچ نخريدي
هزار بار بگفتيم و هيچ درنگرفت
که گرد عشق مگرد اي فقير و گرديدي
تو را ملامت رندان و عاشقان سعدي
دگر حلال نباشد که خود بلغزيدي
به تيغ مي زد و مي رفت و باز مي نگريست
که ترک عشق نگفتي سزاي خود ديدي
مگر دگر سخن دشمنان نيوشيدي
که روي چون قمر از دستان بپوشيدي
من از جفاي زمان بلبلا نخفتم دوش
تو را چه بود که تا صبح مي خروشيدي
قضا به ناله مظلوم و لابه محروم
دگر نمي شود اي نفس بس که کوشيدي
کنون حلاوت پيوند را بداني قدر
که شربت غم هجران تلخ نوشيدي
به مقتضاي زمان اقتصار کن سعدي
که آن چه غايت جهد تو بود کوشيدي
آخر نگاهي بازکن وقتي که بر ما بگذري
يا کبر منعت مي کند کز دوستان ياد آوري
هرگز نبود اندر ختن بر صورتي چندين فتن
هرگز نباشد در چمن سروي بدين خوش منظري
صورتگر ديباي چين گو صورت رويش ببين
يا صورتي برکش چنين يا توبه کن صورتگري
ز ابروي زنگارين کمان گر پرده برداري عيان
تا قوس باشد در جهان ديگر نبيند مشتري
بالاي سرو بوستان رويي ندارد دلستان
خورشيد با رويي چنان مويي ندارد عنبري
تا نقش مي بندد فلک کس را نبودست اين نمک
ماهي ندانم يا ملک فرزند آدم يا پري
تا دل به مهرت داده ام در بحر فکر افتاده ام
چون در نماز استاده ام گويي به محرابم دري
ديگر نمي دانم طريق از دست رفتم چون غريق
آنک دهانت چون عقيق از بس که خونم مي خوري
گر رفته باشم زين جهان بازآيدم رفته روان
گر همچنين دامن کشان بالاي خاکم بگذري
از نعلش آتش مي جهد نعلم در آتش مي نهد
گر ديگري جان مي دهد سعدي تو جان مي پروري
هر کس که دعوي مي کند کو با تو انسي مي کند
در عهد موسي مي کند آواز گاو سامري
اي برق اگر به گوشه آن بام بگذري
آن جا که باد زهره ندارد خبر بري
اي مرغ اگر پري به سر کوي آن صنم
پيغام دوستان برساني بدان پري
آن مشتري خصال گر از ما حکايتي
پرسد جواب ده که به جانند مشتري
گو تشنگان باديه را جان به لب رسيد
تو خفته در کجاوه به خواب خوش اندري
اي ماه روي حاضر غايب که پيش دل
يک روز نگذرد که تو صد بار نگذري
داني چه مي رود به سر ما ز دست تو
تا خود به پاي خويش بيايي و بنگري
بازآي کز صبوري و دوري بسوختيم
اي غايب از نظر که به معني برابري
يا دل به ما دهي چو دل ما به دست توست
يا مهر خويشتن ز دل ما به دربري
تا خود برون پرده حکايت کجا رسد
چون از درون پرده چنين پرده مي دري
سعدي تو کيستي که دم دوستي زني
دعوي بندگي کن و اقرار چاکري
اي که بر دوستان همي گذري
تا به هر غمزه اي دلي ببري
دردمندي تمام خواهي کشت
يا به رحمت به کشته مي نگري
ما خود از کوي عشقبازانيم
نه تماشاکنان رهگذريم
هيچم اندر نظر نمي آيد
تا تو خورشيدروي در نظري
گفته بودم که دل به کس ندهم
حذر از عاشقي و بي خبري
حلقه اي گرد خويشتن بکشم
تا نيايد درون حلقه پري
وين پري پيکران حلقه به گوش
شاهدي مي کنند و جلوه گري
صبر بلبل شنيده اي هرگز
چون بخندد شکوفه سحري
پرده داري بر آستانه عشق
مي کند عقل و گريه پرده دري
چو خوري داني اي پسر غم عشق
تا غم هيچ در جهان نخوري
رايگانست يک نفس با دوست
گر به دنيا و آخرت بخري
قلمست اين به دست سعدي در
يا هزار آستين در دري
اين نبات از کدام شهر آرند
تو قلم نيستي که نيشکري
بخت آيينه ندارم که در او مي نگري
خاک بازار نيرزم که بر او مي گذري
من چنان عاشق رويت که ز خود بي خبرم
تو چنان فتنه خويشي که ز ما بي خبري
به چه ماننده کنم در همه آفاق تو را
کان چه در وهم من آيد تو از آن خوبتري
برقع از پيش چنين روي نشايد برداشت
که به هر گوشه چشمي دل خلقي ببري
ديده اي را که به ديدار تو دل مي نرود
هيچ علت نتوان گفت بجز بي بصري
گفتم از دست غمت سر به جهان دربنهم
نتوانم که به هر جا بروم در نظري
به فلک مي رود آه سحر از سينه ما
تو همي برنکني ديده ز خواب سحري
خفتگان را خبر از محنت بيداران نيست
تا غمت پيش نيايد غم مردم نخوري
هر چه در وصف تو گويند به نيکويي هست
عيبت آنست که هر روز به طبعي دگري
گر تو از پرده برون آيي و رخ بنمايي
پرده بر کار همه پرده نشينان بدري
عذر سعدي ننهد هر که تو را نشناسد
حال ديوانه نداند که نديدست پري
جور بر من مي پسندد دلبري
زور با من مي کند زورآوري
بار خصمي مي کشم کز جور او
مي نشايد رفت پيش داوري
عقل بيچارست در زندان عشق
چون مسلماني به دست کافري
بارها گفتم بگريم پيش خلق
تا مگر بر من ببخشد خاطري
بازگويم پادشاهي را چه غم
گر به خيلش دربميرد چاکري
اي که صبر از من طمع داري و هوش
بار سنگين مي نهي بر لاغري
زان چه در پاي عزيزان افکنند
ما سري داريم اگر داري سري
چشم عادت کرده با ديدار دوست
حيف باشد بعد از او بر ديگري
در سراپاي تو حيران مانده ام
در نمي بايد به حسنت زيوري
اين سخن سعدي تواند گفت و بس
هر گدايي را نباشد جوهري
خانه صاحب نظران مي بري
پرده پرهيزکنان مي دري
گر تو پري چهره نپوشي نقاب
توبه صوفي به زيان آوري
اين چه وجودست نمي دانمت
آدميي يا ملکي يا پري
گر همه سرمايه زيان مي کند
سود بود ديدن آن مشتري
نسخه اين روي به نقاش بر
تا بکند توبه ز صورتگري
با تترت حاجت شمشير نيست
حمله همي آري و دل مي بري
گر تو در آيينه تأمل کني
صورت خود باز به ما ننگري
خسرو اگر عهد تو دريافتي
دل به تو دادي که تو شيرينتري
گر دري از خلق ببندم به روي
بر تو نبندم که به خاطر دري
سعدي اگر کشته شود در فراق
زنده شود چون به سرش بگذري
داني چه گفت مرا آن بلبل سحري
تو خود چه آدميي کز عشق بي خبري
اشتر به شعر عرب در حالتست و طرب
گر ذوق نيست تو را کژطبع جانوري
من هرگز از تو نظر با خويشتن نکنم
بيننده تن ندهد هرگز به بي بصري
از بس که در نظرم خوب آمدي صنما
هر جا که مي نگرم گويي که در نظري
ديگر نگه نکنم بالاي سرو چمن
ديگر صفت نکنم رفتار کبک دري
کبک اين چنين نرود سرو اين چنين نچمد
طاووس را نرسد پيش تو جلوه گري
هر گه که مي گذري من در تو مي نگرم
کز حسن قامت خود با کس نمي نگري
از بس که فتنه شوم بر رفتنت نه عجب
بر خويشتن تو ز ما صد بار فتنه تري
باري به حکم کرم بر حال ما بنگر
کافتد که بار دگر بر خاک ما گذري
سعدي به جور و جفا مهر از تو برنکند
من خاک پاي توام ور خون من بخوري
دانمت آستين چرا پيش جمال مي بري
رسم بود کز آدمي روي نهان کند پري
معتقدان و دوستان از چپ و راست منتظر
کبر رها نمي کند کز پس و پيش بنگري
آمدمت که بنگرم باز نظر به خود کنم
سير نمي شود نظر بس که لطيف منظري
غايت کام و دولتست آن که به خدمتت رسيد
بنده ميان بندگان بسته ميان به چاکري
روي به خاک مي نهم گر تو هلاک مي کني
دست به بند مي دهم گر تو اسير مي بري
هر چه کني تو برحقي حاکم و دست مطلقي
پيش که داوري برند از تو که خصم و داوري
بنده اگر به سر رود در طلبت کجا رسد
گر نرسد عنايتي در حق بنده آن سري
گفتم اگر نبينمت مهر فرامشم شود
مي روي و مقابلي غايب و در تصوري
جان بدهند و در زمان زنده شوند عاشقان
گر بکشي و بعد از آن بر سر کشته بگذري
سعدي اگر هلاک شد عمر تو باد و دوستان
ملک يمين خويش را گر بکشي چه غم خوري
ديدم امروز بر زمين قمري
همچو سروي روان به رهگذري
گوييا بر من از بهشت خداي
باز کردند بامداد دري
من نديدم به راستي همه عمر
گر تو ديدي به سر بر قمري
يا شنيدي که در وجود آمد
آفتابي ز مادر و پدري
گفتم از وي نظر بپوشانم
تا نيفتم به ديده در خطري
چاره صبرست و احتمال فراق
چون کفايت نمي کند نظري
مي خراميد و زير لب مي گفت
عاقل از فتنه مي کند حذري
سعديا پيش تير غمزه ما
به ز تقوا ببايدت سپري
رفتي و همچنان به خيال من اندري
گويي که در برابر چشمم مصوري
فکرم به منتهاي جمالت نمي رسد
کز هر چه در خيال من آمد نکوتري
مه بر زمين نرفت و پري ديده برنداشت
تا ظن برم که روي تو ماست يا پري
تو خود فرشته اي نه از اين گل سرشته اي
گر خلق از آب و خاک تو از مشک و عنبري
ما را شکايتي ز تو گر هست هم به توست
کز تو به ديگران نتوان برد داوري
با دوست کنج فقر بهشتست و بوستان
بي دوست خاک بر سر جاه و توانگري
تا دوست در کنار نباشد به کام دل
از هيچ نعمتي نتواني که برخوري
گر چشم در سرت کنم از گريه باک نيست
زيرا که تو عزيزتر از چشم در سري
چندان که جهد بود دويديم در طلب
کوشش چه سود چون نکند بخت ياوري
سعدي به وصل دوست چو دستت نمي رسد
باري به ياد دوست زماني به سر بري
روي گشاده اي صنم طاقت خلق مي بري
چون پس پرده مي روي پرده صبر مي دري
حور بهشت خوانمت ماه تمام گويمت
کآدميي نديده ام چون تو پري به دلبري
آينه را تو داده اي پرتو روي خويشتن
ور نه چه زهره داشتي در نظرت برابري
نسخه چشم و ابرويت پيش نگارگر برم
گويمش اين چنين بکن صورت قوس و مشتري
چون تو درخت دل نشان تازه بهار و گلفشان
حيف بود که سايه اي بر سر ما نگستري
ديده به روي هر کسي برنکنم ز مهر تو
در ز عوام بسته به چون تو به خانه اندري
من نه مخيرم که چشم از تو به خويشتن کنم
گر تو نظر به ما کني ور نکني مخيري
پند حکيم بيش از اين در من اثر نمي کند
کيست که برکند يکي زمزمه قلندري
عشق و دوام عافيت مختلفند سعديا
هر که سفر نمي کند دل ندهد به لشکري
سرو بستاني تو يا مه يا پري
يا ملک يا دفتر صورتگري
رفتني داري و سحري مي کني
کاندر آن عاجز بماند سامري
هر که يک بارش گذشتي در نظر
در دلش صد بار ديگر بگذري
مي روي و اندر پيت دل مي رود
باز مي آيي و جان مي پروري
گر تو شاهد با ميان آيي چو شمع
مبلغي پروانه ها گرد آوري
چند خواهي روي پنهان داشتن
پرده مي پوشي و بر ما مي دري
روزي آخر در ميان مردم آي
تا ببيند هر که مي بيند پري
آفتاب از منظر افتد در رواق
چون تو را بيند بدين خوش منظري
جان و خاطر با تو دارم روز و شب
نقش بر دل نام بر انگشتري
سعدي از گرمي بخواهد سوختن
بس که تو شيريني از حد مي بري
کس درنيامدست بدين خوبي از دري
ديگر نياورد چو تو فرزند مادري
خورشيد اگر تو روي نپوشي فرورود
گويد دو آفتاب نباشد به کشوري
اول منم که در همه عالم نيامده ست
زيباتر از تو در نظرم هيچ منظري
هرگز نبرده ام به خرابات عشق راه
امروزم آرزوي تو درداد ساغري
يا خود به حسن روي تو کس نيست در جهان
يا هست و نيستم ز تو پرواي ديگري
بر سرو قامتت گل و بادام روي و چشم
نشنيده ام که سرو چنين آورد بري
رويي که روز روشن اگر برکشد نقاب
پرتو دهد چنان که شب تيره اختري
همراه من مباش که غيرت برند خلق
در دست مفلسي چو ببينند گوهري
من کم نمي کنم سر مويي ز مهر دوست
ور مي زند به هر بن موييم نشتري
روزي مگر به ديده سعدي قدم نهي
تا در رهت به هر قدمت مي نهد سري
گر برود به هر قدم در ره ديدنت سري
من نه حريف رفتنم از در تو به هر دري
تا نکند وفاي تو در دل من تغيري
چشم نمي کنم به خود تا چه رسد به ديگري
خود نبود و گر بود تا به قيامت آزري
بت نکند به نيکوي چون تو بديع پيکري
سرو روان نديده ام جز تو به هيچ کشوري
هم نشنيده ام که زاد از پدري و مادري
گر به کنار آسمان چون تو برآيد اختري
روي بپوشد آفتاب از نظرش به معجري
حاجت گوش و گردنت نيست به زر و زيوري
يا به خضاب و سرمه اي يا به عبير و عنبري
تاب وغا نياورد قوت هيچ صفدري
گر تو بدين مشاهدت حمله بري به لشکري
بسته ام از جهانيان بر دل تنگ من دري
تا نکنم به هيچ کس گوشه چشم خاطري
گر چه تو بهتري و من از همه خلق کمتري
شايد اگر نظر کند محتشمي به چاکري
باک مدار سعديا گر به فدا رود سري
هر که به معظمي رسد ترک دهد محقري
گر کنم در سر وفات سري
سهل باشد زيان مختصري
اي که قصد هلاک من داري
صبر کن تا ببينمت نظري
نه حرامست در رخ تو نظر
که حرامست چشم بر دگري
دوست دارم که خاک پات شوم
تا مگر بر سرم کني گذري
متحير نه در جمال توام
عقل دارم به قدر خود قدري
حيرتم در صفات بي چونست
کاين کمال آفريد در بشري
ببري هوش و طاقت زن و مرد
گر تردد کني به بام و دري
حق به دست رقيب ناهموار
پيش خصم ايستاده چون سپري
زان که آيينه اي بدين خوبي
حيف باشد به دست بي بصري
آه سعدي اثر کند در کوه
نکند در تو سنگ دل اثري
سنگ را سخت گفتمي همه عمر
تا بديدم ز سنگ سختتري
هرگز اين صورت کند صورتگري
يا چنين شاهد بود در کشوري
سرورفتاري صنوبرقامتي
ماه رخساري ملايک منظري
مي رود وز خويشتن بيني که هست
در نمي آيد به چشمش ديگري
صد هزارش دست خاطر در رکاب
پادشاهي مي رود با لشکري
عارضش باغي دهانش غنچه اي
بل بهشتي در ميانش کوثري
ماه رويا مهرباني پيشه کن
خوبرويي را ببايد زيوري
بي تو در هر گوشه پايي در گلست
وز تو در هر خانه دستي بر سري
چون همايم سايه اي بر سر فکن
تا در اقبالت شوم نيک اختري
در خداوندي چه نقصان آيدش
گر خداوندي بپرسد چاکري
مصلحت بودي شکايت گفتنم
گر به غير از خصم بودي داوري
سعديا داروي تلخ از دست دوست
به که شيريني ز دست ديگري
خاکي از مردم بماند در جهان
وز وجود عاشقان خاکستري
هر نوبتم که در نظر اي ماه بگذري
بار دوم ز بار نخستين نکوتري
انصاف مي دهم که لطيفان و دلبران
بسيار ديده ام نه بدين لطف و دلبري
زنار بود هر چه همه عمر داشتم
الا کمر که پيش تو بستم به چاکري
از شرم چون تو آدميان در ميان خلق
انصاف مي دهد که نهان مي شود پري
شمشير اختيار تو را سر نهاده ام
دانم که گر تنم بکشي جان بپروري
جز صورتت در آينه کس را نمي رسد
با صورت بديع تو کردن برابري
اي مدعي گر آن چه مرا شد تو را شود
بر حال من ببخشي و حالت بياوري
صيد اوفتاد و پاي مسافر به گل بماند
هيچ افتدت که بر سر افتاده بگذري
صبري که بود مايه سعدي دگر نماند
سختي مکن که کيسه بپرداخت مشتري
چونست حال بستان اي باد نوبهاري
کز بلبلان برآمد فرياد بي قراري
اي گنج نوشدارو با خستگان نگه کن
مرهم به دست و ما را مجروح مي گذاري
يا خلوتي برآور يا برقعي فروهل
ور نه به شکل شيرين شور از جهان برآري
هر ساعت از لطيفي رويت عرق برآرد
چون بر شکوفه آيد باران نوبهاري
عودست زير دامن يا گل در آستينت
يا مشک در گريبان بنماي تا چه داري
گل نسبتي ندارد با روي دلفريبت
تو در ميان گل ها چون گل ميان خاري
وقتي کمند زلفت ديگر کمان ابرو
اين مي کشد به زورم وان مي کشد به زاري
ور قيد مي گشايي وحشي نمي گريزد
دربند خوبرويان خوشتر که رستگاري
ز اول وفا نمودي چندان که دل ربودي
چون مهر سخت کردم سست آمدي به ياري
عمري دگر ببايد بعد از فراق ما را
کاين عمر صرف کرديم اندر اميدواري
ترسم نماز صوفي با صحبت خيالت
باطل بود که صورت بر قبله مي نگاري
هر درد را که بيني درمان و چاره اي هست
درمان درد سعدي با دوست سازگاري
خبر از عيش ندارد که ندارد ياري
دل نخوانند که صيدش نکند دلداري
جان به ديدار تو يک روز فدا خواهم کرد
تا دگر برنکنم ديده به هر ديداري
يعلم الله که من از دست غمت جان نبرم
تو به از من بتر از من بکشي بسياري
غم عشق آمد و غم هاي دگر پاک ببرد
سوزني بايد کز پاي برآرد خاري
مي حرامست وليکن تو بدين نرگس مست
نگذاري که ز پيشت برود هشياري
مي روي خرم و خندان و نگه مي نکني
که نگه مي کند از هر طرفت غمخواري
خبرت هست که خلقي ز غمت بي خبرند
حال افتاده نداند که نيفتد باري
سرو آزاد به بالاي تو مي ماند راست
ليکنش با تو ميسر نشود رفتاري
مي نمايد که سر عربده دارد چشمت
مست خوابش نبرد تا نکند آزاري
سعديا دوست نبيني و به وصلش نرسي
مگر آن وقت که خود را ننهي مقداري
خوش بود ياري و ياري بر کنار سبزه زاري
مهربانان روي بر هم وز حسودان برکناري
هر که را با دلستاني عيش مي افتد زماني
گو غنيمت دان که ديگر دير دير افتد شکاري
راحت جانست رفتن با دلارامي به صحرا
عين درمانست گفتن درد دل با غمگساري
هر که منظوري ندارد عمر ضايع مي گذارد
اختيار اينست درياب اي که داري اختياري
عيش در عالم نبودي گر نبودي روي زيبا
گر نه گل بودي نخواندي بلبلي بر شاخساري
بار بي اندازه دارم بر دل از سوداي جانان
آخر اي بي رحم باري از دلي برگير باري
داني از بهر چه معني خاک پايت مي نباشم
تا تو را ننشيند از من بر دل نازک غباري
ور تو را با خاکساري سر به صحبت درنيايد
بر سر راهت بيفتم تا کني بر من گذاري
زندگاني صرف کردن در طلب حيفي نباشد
گر دري خواهد گشودن سهل باشد انتظاري
دوستان معذور دارند از جوانمردي و رحمت
گر بنالد دردمندي يا بگريد بي قراري
رفتنش دل مي ربايد گفتنش جان مي فزايد
با چنين حسن و لطافت چون کند پرهيزگاري
عمر سعدي گر سر آيد در حديث عشق شايد
کو نخواهد ماند بي شک وين بماند يادگاري
دو چشم مست تو برداشت رسم هشياري
و گر نه فتنه نديدي به خواب بيداري
زمانه با تو چه دعوي کند به بدمهري
سپهر با تو چه پهلو زند به غداري
معلمت همه شوخي و دلبري آموخت
به دوستيت وصيت نکرد و دلداري
چو گل لطيف وليکن حريف او باشي
چو زر عزيز وليکن به دست اغياري
به صيد کردن دل ها چه شوخ و شيريني
به خيره کشتن تن ها چه جلد و عياري
دلم ربودي و جان مي دهم به طيبت نفس
که هست راحت درويش در سبکباري
گر افتدت گذري بر وجود کشته عشق
سخن بگوي که در جسم مرده جان آري
گرت ارادت باشد به شورش دل خلق
بشور زلف که در هر خمي دلي داري
چو بت به کعبه نگونسار بر زمين افتد
به پيش قبله رويت بتان فرخاري
دهان پرشکرت را مثل به نقطه زنند
که روي چون قمرت شمسه ايست پرگاري
به گرد نقطه سرخت عذار سبز چنان
که نيم دايره اي برکشند زنگاري
هزار نامه پياپي نويسمت که جواب
اگر چه تلخ دهي در سخن شکرباري
ز خلق گوي لطافت تو برده اي امروز
به خوبرويي و سعدي به خوب گفتاري
عمري به بوي ياري کرديم انتظاري
زان انتظار ما را نگشود هيچ کاري
از دولت وصالش حاصل نشد مرادي
وز محنت فراقش بر دل بماند باري
هر دم غم فراقش بر دل نهاد باري
هر لحظه دست هجرش در دل شکست خاري
اي زلف تو کمندي ابروي تو کماني
وي قامت تو سروي وي روي تو بهاري
دانم که فارغي تو از حال و درد سعدي
کو را در انتظارت خون شد دو ديده باري
درياب عاشقان را کافزون کند صفا را
بشنو تو اين سخن را کاين يادگار داري
مرا دليست گرفتار عشق دلداري
سمن بري صنمي گلرخي جفاکاري
ستمگري شغبي فتنه اي دل آشوبي
هنروري عجبي طرفه اي جگرخواري
بنفشه زلفي نسرين بري سمن بويي
که ماه را بر حسنش نماند بازاري
هماي فري طاووس حسن و طوطي نطق
به گاه جلوه گري چون تذرورفتاري
دلم به غمزه جادو ربود دوري کرد
کنون بماندم بي او چو نقش ديواري
ز وصل او چو کناري طمع نمي دارم
کناره کردم و راضي شدم به ديداري
ز هر چه هست گزيرست و ناگزير از دوست
چه چاره سازد در دام دل گرفتاري
در اشتياق جمالش چنان همي نالم
چو بلبلي که بماند ميان گلزاري
حديث سعدي در عشق او چو بيهده ست
نزد دمي چو ندارد زبان گفتاري
من از تو روي نپيچم گرم بيازاري
که خوش بود ز عزيزان تحمل خواري
به هر سلاح که خون مرا بخواهي ريخت
حلال کردمت الا به تيغ بيزاري
تو در دل من از آن خوشتري و شيرينتر
که من ترش بنشينم ز تلخ گفتاري
اگر دعات ارادت بود و گر دشنام
بگوي از آن لب شيرين که شهد مي باري
اگر به صيد روي وحشي از تو نگريزد
که در کمند تو راحت بود گرفتاري
به انتظار عيادت که دوست مي آيد
خوشست بر دل رنجور عشق بيماري
گرم تو زهر دهي چون عسل بياشامم
به شرط آن که به دست رقيب نسپاري
تو مي روي و مرا چشم و دل به جانب توست
ولي چه سود که جانب نگه نمي داري
گرت چو من غم عشقي زمانه پيش آرد
دگر غم همه عالم به هيچ نشماري
درازناي شب از چشم دردمندان پرس
که هر چه پيش تو سهلست سهل پنداري
حکايت من و مجنون به يک دگر ماند
نيافتيم و بمرديم در طلبکاري
بنال سعدي اگر چاره وصالت نيست
که نيست چاره بيچارگان بجز زاري
نه تو گفتي که به جاي آرم و گفتم که نياري
عهد و پيمان و وفاداري و دلبندي و ياري
زخم شمشير اجل به که سر نيش فراقت
کشتن اوليتر از آن کم به جراحت بگذاري
تن آسوده چه داند که دل خسته چه باشد
من گرفتار کمندم تو چه داني که سواري
کس چنين روي ندارد تو مگر حور بهشتي
وز کس اين بوي نيايد مگر آهوي تتاري
عرقت بر ورق روي نگارين به چه ماند
همچو بر خرمن گل قطره باران بهاري
طوطيان ديدم و خوشتر ز حديثت نشنيدم
شکرست آن نه دهان و لب و دندان که تو داري
اي خردمند که گفتي نکنم چشم به خوبان
به چه کار آيدت آن دل که به جانان نسپاري
آرزو مي کندم با تو شبي بودن و روزي
يا شبي روز کني چون من و روزي به شب آري
هم اگر عمر بود دامن کامي به کف آيد
که گل از خار همي آيد و صبح از شب تاري
سعدي آن طبع ندارد که ز خوي تو برنجد
خوش بود هر چه تو گويي و شکر هر چه تو باري
اگر به تحفه جانان هزار جان آري
محقرست نشايد که بر زبان آري
حديث جان بر جانان همين مثل باشد
که زر به کان بري و گل به بوستان آري
هنوز در دلت اي آفتاب رخ نگذشت
که سايه اي به سر يار مهربان آري
تو را چه غم که مرا در غمت نگيرد خواب
تو پادشاه کجا ياد پاسبان آري
ز حسن روي تو بر دين خلق مي ترسم
که بدعتي که نبودست در جهان آري
کس از کناري در روي تو نگه نکند
که عاقبت نه به شوخيش در ميان آري
ز چشم مست تو واجب کند که هشياران
حذر کنند ولي تاختن نهان آري
جواب تلخ چه داري بگوي و باک مدار
که شهد محض بود چون تو بر دهان آري
و گر به خنده درآيي چه جاي مرهم ريش
که ممکنست که در جسم مرده جان آري
يکي لطيفه ز من بشنو اي که در آفاق
سفر کني و لطايف ز بحر و کان آري
گرت بدايع سعدي نباشد اندر بار
به پيش اهل و قرابت چه ارمغان آري
کس از اين نمک ندارد که تو اي غلام داري
دل ريش عاشقان را نمکي تمام داري
نه من اوفتاده تنها به کمند آرزويت
همه کس سر تو دارد تو سر کدام داري
ملکا مها نگارا صنما بتا بهارا
متحيرم ندانم که تو خود چه نام داري
نظري به لشکري کن که هزار خون بريزي
به خلاف تيغ هندي که تو در نيام داري
صفت رخام دارد تن نرم نازنينت
دل سخت نيز با او نه کم از رخام داري
همه ديده ها به سويت نگران حسن رويت
منت آن کمينه مرغم که اسير دام داري
چه مخالفت بديدي که مخالطت بريدي
مگر آن که ما گداييم و تو احتشام داري
بجز اين گنه ندانم که محب و مهربانم
به چه جرم ديگر از من سر انتقام داري
گله از تو حاش لله نکنند و خود نباشد
مگر از وفاي عهدي که نه بردوام داري
نظر از تو برنگيرم همه عمر تا بميرم
که تو در دلم نشستي و سر مقام داري
سخن لطيف سعدي نه سخن که قند مصري
خجلست از اين حلاوت که تو در کلام داري
حديث يا شکرست آن که در دهان داري
دوم به لطف نگويم که در جهان داري
گناه عاشق بيچاره نيست در پي تو
گناه توست که رخسار دلستان داري
جمال عارض خورشيد و حسن قامت سرو
تو را رسد که چو دعوي کني بيان داري
ندانم اي کمر اين سلطنت چه لايق توست
که با چنين صنمي دست در ميان داري
بسيست تا دل گم کرده باز مي جستم
در ابروان تو بشناختم که آن داري
تو را که زلف و بناگوش و خد و قد اينست
مرو به باغ که در خانه بوستان داري
بدين صفت که تويي دل چه جاي خدمت توست
فراتر آي که ره در ميان جان داري
گر اين روش که تو طاووس مي کني رفتار
نه برج من که همه عالم آشيان داري
قدم ز خانه چو بيرون نهي به عزت نه
که خون ديده سعدي بر آستان داري
هرگز نبود سرو به بالا که تو داري
يا مه به صفاي رخ زيبا که تو داري
گر شمع نباشد شب دلسوختگان را
روشن کند اين غره غرا که تو داري
حوران بهشتي که دل خلق ستادند
هرگز نستانند دل ما که تو داري
بسيار بود سرو روان و گل خندان
ليکن نه بدين صورت و بالا که تو داري
پيداست که سرپنجه ما را چه بود زور
با ساعد سيمين توانا که تو داري
سحر سخنم در همه آفاق ببردند
ليکن چه زند با يد بيضا که تو داري
امثال تو از صحبت ما ننگ ندارند
جاي مگسست اين همه حلوا که تو داري
اين روي به صحرا کند آن ميل به بستان
من روي ندارم مگر آن جا که تو داري
سعدي تو نيارامي و کوته نکني دست
تا سر نرود در سر سودا که تو داري
تا ميل نباشد به وصال از طرف دوست
سودي نکند حرص و تمنا که تو داري
تو اگر به حسن دعوي بکني گواه داري
که جمال سرو بستان و کمال ماه داري
در کس نمي گشايم که به خاطرم درآيد
تو به اندرون جان آي که جايگاه داري
ملکي مهي ندانم به چه کنيتت بخوانم
به کدام جنس گويم که تو اشتباه داري
بر کس نمي توانم به شکايت از تو رفتن
که قبول و قوتت هست و جمال و جاه داري
گل بوستان رويت چو شقايقست ليکن
چه کنم به سرخ رويي که دلي سياه داري
چه خطاي بنده ديدي که خلاف عهد کردي
مگر آن که ما ضعيفيم و تو دستگاه داري
نه کمال حسن باشد ترشي و روي شيرين
همه بد مکن که مردم همه نيکخواه داري
تو جفا کني و صولت دگران دعاي دولت
چه کنند از اين لطافت که تو پادشاه داري
به يکي لطيفه گفتي ببرم هزار دل را
نه چنان لطيف باشد که دلي نگاه داري
به خداي اگر چو سعدي برود دلت به راهي
همه شب چنو نخسبي و نظر به راه داري
اين چه رفتارست کاراميدن از من مي بري
هوشم از دل مي ربايي عقلم از تن مي بري
باغ و لالستان چه باشد آستيني برفشان
باغبان را گو بيا گر گل به دامن مي بري
روز و شب مي باشد آن ساعت که همچون آفتاب
مي نمايي روي و ديگر باز روزن مي بري
مويت از پس تا کمرگه خوشه اي بر خرمنست
زينهار آن خوشه پنهان کن که خرمن مي بري
دل به عياري ببردي ناگهان از دست من
دزد شب گردد تو فارغ روز روشن مي بري
گر تو برگرديدي از من بي گناه و بي سبب
تا مگر من نيز برگردم غلط ظن مي بري
چون نيايد دود از آن خرمن که آتش مي زني
يا ببندد خون از اين موضع که سوزن مي بري
اين طريق دشمني باشد نه راه دوستي
کآبروي دوستان در پيش دشمن مي بري
عيب مسکيني مکن افتان و خيزان در پيت
کان نمي آيد تو زنجيرش به گردن مي بري
سعديا گفتار شيرين پيش آن کام و دهان
در به دريا مي فرستي زر به معدن مي بري
تو در کمند نيفتاده اي و معذوري
از آن به قوت بازوي خويش مغروري
گر آن که خرمن من سوخت با تو پردازد
ميسرت نشود عاشقي و مستوري
بهشت روي من آن لعبت پري رخسار
که در بهشت نباشد به لطف او حوري
به گريه گفتمش اي سروقد سيم اندام
اگر چه سرو نباشد به رو گل سوري
درشتخويي و بدعهدي از تو نپسندند
که خوب منظري و دلفريب منظوري
تو در ميان خلايق به چشم اهل نظر
چنان که در شب تاريک پاره نوري
اگر به حسن تو باشد طبيب در آفاق
کس از خداي نخواهد شفاي رنجوري
ز کبر و ناز چنان مي کني به مردم چشم
که بي شراب گمان مي برد که مخموري
من از تو دست نخواهم به بي وفايي داشت
تو هر گناه که خواهي بکن که مغفوري
ز چند گونه سخن رفت و در ميان آمد
حديث عاشقي و مفلسي و مهجوري
به خنده گفت که سعدي سخن دراز مکن
ميان تهي و فراوان سخن چو طنبوري
چو سايه هيچ کست آدمي که هيچش نيست
مرا از اين چه که چون آفتاب مشهوري
ما بي تو به دل برنزديم آب صبوري
چون سنگ دلان دل بنهاديم به دوري
بعد از تو که در چشم من آيد که به چشمم
گويي همه عالم ظلماتست و تو نوري
خلقي به تو مشتاق و جهاني به تو روشن
ما از تو گريزان و تو از خلق نفوري
جز خط دلاويز تو بر طرف بناگوش
سبزه نشنيدم که دمد بر گل سوري
در باغ رو اي سرو خرامان که خلايق
گويند مگر باغ بهشتست و تو حوري
روي تو نه روييست کز او صبر توان کرد
ليکن چه کنم گر نکنم صبر ضروري
سعدي به جفا دست اميد از تو ندارد
هم جور تو بهتر که ز روي تو صبوري
هر سلطنت که خواهي مي کن که دلپذيري
در دست خوبرويان دولت بود اسيري
جان باختن به کويت در آرزوي رويت
دانسته ام وليکن خون خوار ناگزيري
ملک آن توست و فرمان مملوک را چه درمان
گر بي گنه بسوزي ور بي خطا بگيري
گر من سخن نگويم در وصف روي و مويت
آيينه ات بگويد پنهان که بي نظيري
آن کو نديده باشد گل در ميان بستان
شايد که خيره ماند در ارغوان و خيري
گفتم مگر ز رفتن غايب شوي ز چشمم
آن نيستي که رفتي آني که در ضميري
اي باد صبح بستان پيغام وصل جانان
مي رو که خوش نسيمي مي دم که خوش عبيري
او را نمي توان ديد از منتهاي خوبي
ما خود نمي نماييم از غايت حقيري
گر يار با جوانان خواهد نشست و رندان
ما نيز توبه کرديم از زاهدي و پيري
سعدي نظر بپوشان يا خرقه در ميان نه
رندي روا نباشد در جامه فقيري
اگر گلاله مشکين ز رخ براندازي
کنند در قدمت عاشقان سراندازي
اگر به رقص درآيي تو سرو سيم اندام
نظاره کن که چه مستي کنند و جانبازي
تو با چنين قد و بالا و صورت زيبا
به سرو و لاله و شمشاد و گل نپردازي
کدام باغ چو رخسار تو گلي دارد
کدام سرو کند با قدت سرافرازي
به حسن خال و بناگوش اگر نگاه کني
نظر تو با قد و بالاي خود نيندازي
غلام باد صبايم غلام باد صبا
که با کلاله جعدت همي کند بازي
بگوي مطرب ياران بيار زمزمه اي
بنال بلبل مستان که بس خوش آوازي
که گفته ست که صد دل به غمزه اي ببري
هزار صيد به يک تاختن بيندازي
ز لطف لفظ شکربار گفته سعدي
شدم غلام همه شاعران شيرازي
اميدوارم اگر صد رهم بيندازي
که بار ديگرم از روي لطف بنوازي
چو روزگار نسازد ستيزه نتوان برد
ضرورتست که با روزگار درسازي
جفاي عشق تو بر عقل من همان مثلست
که سرگزيت به کافر همي دهد غازي
دريغ بازوي تقوا که دست رنگينت
به عقل من به سرانگشت مي کند بازي
بسي مطالعه کرديم نقش عالم را
ز هر که در نظر آيد به حسن ممتازي
هزار چون من اگر محنت و بلا بيند
تو را از آن چه که در نعمتي و در نازي
حديث عشق تو پيدا نکردمي بر خلق
گر آب ديده نکردي به گريه غمازي
زهي سوار که صد دل به غمزه اي ببري
هزار صيد به يک تاختن بيندازي
تو را چو سعدي اگر بنده اي بود چه شود
که در رکاب تو باشد غلام شيرازي
گرش به قهر براني به لطف بازآيد
که زر همان بود ار چند بار بگدازي
چو آب مي رود اين پارسي به قوت طبع
نه مرکبيست که از وي سبق برد تازي
تو خود به صحبت امثال ما نپردازي
نظر به حال پريشان ما نيندازي
وصال ما و شما دير متفق گردد
که من اسير نيازم تو صاحب نازي
کجا به صيد ملخ همتت فروآيد
بدين صفت که تو باز بلندپروازي
به راستي که نه همبازي تو بودم من
تو شوخ ديده مگس بين که مي کند بازي
ز دست ترک ختايي کسي جفا چندان
نمي برد که من از دست ترک شيرازي
و گر هلاک منت درخورست باکي نيست
قتيل عشق شهيدست و قاتلش غازي
کدام سنگ دلست آن که عيب ما گويد
گر آفتاب ببيني چو موم بگدازي
ميسرت نشود سر عشق پوشيدن
که عاقبت بکند رنگ روي غمازي
چه جرم رفت که با ما سخن نمي گويي
چه دشمنيست که با دوستان نمي سازي
من از فراق تو بيچاره سيل مي رانم
مثال ابر بهار و تو خيل مي تازي
هنوز با همه بدعهديت دعاگويم
که گر به قهر براني به لطف بنوازي
تو همچو صاحب ديوان مکن که سعدي را
به يک ره از نظر خويشتن بيندازي
تا کي اي آتش سودا به سرم برخيزي
تا کي اي ناله زار از جگرم برخيزي
تا کي اي چشمه سيماب که در چشم مني
از غم دوست به روي چو زرم برخيزي
يک زمان ديده من ره به سوي خواب برد
اي خيال ار شبي از رهگذرم برخيزي
اي دل از بهر چه خونابه شدي در بر من
زود باشد که تو نيز از نظرم برخيزي
به چه دانش زني اي مرغ سحر نوبت روز
که نه هر صبح به آه سحرم برخيزي
اي غم از همنفسي تو ملالم بگرفت
هيچت افتد که خدا را ز سرم برخيزي
گر درون سوخته اي با تو برآرد نفسي
چه تفاوت کند اندر شکرستان مگسي
اي که انصاف دل سوختگان مي ندهي
خود چنين روي نبايست نمودن به کسي
روزي اندر قدمت افتم و گر سر برود
به ز من در سر اين واقعه رفتند بسي
دامن دوست به دنيا نتوان داد از دست
حيف باشد که دهي دامن گوهر به خسي
تا به امروز مرا در سخن اين سوز نبود
که گرفتار نبودم به کمند هوسي
چون سراييدن بلبل که خوش آيد بر شاخ
ليکن آن سوز ندارد که بود در قفسي
سعديا گر ز دل آتش به قلم درنزدي
پس چرا دود به سر مي رودش هر نفسي
همي زنم نفس سرد بر اميد کسي
که ياد ناورد از من به سال ها نفسي
به چشم رحم به رويم نظر همي نکند
به دست جور و جفا گوشمال داده بسي
دلم ببرد و به جان زينهار مي ندهد
کسي به شهر شما اين کند به جاي کسي
به هر چه درنگرم نقش روي او بينم
که ديده در همه عالم بدين صفت هوسي
به دست عشق چه شير سيه چه مورچه اي
به دام هجر چه باز سفيد چه مگسي
عجب مدار ز من روي زرد و ناله زار
که کوه کاه شود گر برد جفاي خسي
بر آستان وصالت نهاده سر سعدي
بر آستين خيالت نبوده دسترسي
يار گرفته ام بسي چون تو نديده ام کسي
شمع چنين نيامدست از در هيچ مجلسي
عادت بخت من نبود آن که تو يادم آوري
نقد چنين کم اوفتد خاصه به دست مفلسي
صحبت از اين شريفتر صورت از اين لطيفتر
دامن از اين نظيفتر وصف تو چون کند کسي
خادمه سراي را گو در حجره بند کن
تا به سر حضور ما ره نبرد موسوسي
روز وصال دوستان دل نرود به بوستان
يا به گلي نگه کند يا به جمال نرگسي
گر بکشي کجا روم تن به قضا نهاده ام
سنگ جفاي دوستان درد نمي کند بسي
قصه به هر که مي برم فايده اي نمي دهد
مشکل درد عشق را حل نکند مهندسي
اين همه خار مي خورد سعدي و بار مي برد
جاي دگر نمي رود هر که گرفت مونسي
ما سپر انداختيم گر تو کمان مي کشي
گو دل ما خوش مباش گر تو بدين دلخوشي
گر بکشي بنده ايم ور بنوازي رواست
ما به تو مستأنسيم تو به چه مستوحشي
گفتي اگر درد عشق پاي نداري گريز
چون بتوانم گريخت تا تو کمندم کشي
ديده فرودوختيم تا نه به دوزخ برد
باز نگه مي کنم سخت بهشتي وشي
غايت خوبي که هست قبضه و شمشير و دست
خلق حسد مي برند چون تو مرا مي کشي
موجب فرياد ما خصم نداند که چيست
چاره مجروح عشق نيست بجز خامشي
چند توان اي سليم آب بر آتش زدن
کآب ديانت برد رنگ رخ آتشي
آدمي هوشمند عيش ندارد ز فکر
ساقي مجلس بيار آن قدح بي هشي
مست مي عشق را عيب مکن سعديا
مست بيفتي تو نيز گر هم از اين مي چشي
هرگز آن دل بنميرد که تو جانش باشي
نيکبخت آن که تو در هر دو جهانش باشي
غم و انديشه در آن دايره هرگز نرود
به حقيقت که تو چون نقطه ميانش باشي
هرگزش باد صبا برگ پريشان نکند
بوستاني که چو تو سرو روانش باشي
همه عالم نگران تا نظر بخت بلند
بر که افتد که تو يک دم نگرانش باشي
تشنگانت به لب اي چشمه حيوان مردند
تشنه تر آن که تو نزديک دهانش باشي
گر توان بود که دور فلک از سر گيرند
تو دگر نادره دور زمانش باشي
وصفت آن نيست که در وهم سخندان گنجد
ور کسي گفت مگر هم تو زبانش باشي
چون تحمل نکند بار فراق تو کسي
با همه درد دل آسايش جانش باشي
اي که بي دوست به سر مي نتواني که بري
شايد ار محتمل بار گرانش باشي
سعدي آن روز که غوغاي قيامت باشد
چشم دارد که تو منظور نهانش باشي
اگر تو پرده بر اين زلف و رخ نمي پوشي
به هتک پرده صاحب دلان همي کوشي
چنين قيامت و قامت نديده ام همه عمر
تو سرو يا بدني شمس يا بناگوشي
غلام حلقه سيمين گوشوار توام
که پادشاه غلامان حلقه در گوشي
به کنج خلوت پاکان و پارسايان آي
نظاره کن که چه مستي کنند و مدهوشي
به روزگار عزيزان که ياد مي کنمت
علي الدوام نه يادي پس از فراموشي
چنان موافق طبع مني و در دل من
نشسته اي که گمان مي برم در آغوشي
چه نيکبخت کساني که با تو هم سخنند
مرا نه زهره گفت و نه صبر خاموشي
رقيب نامتناسب چه اهل صحبت توست
که طبع او همه نيش و تو سر به سر نوشي
به تربيت به چمن گفتم اي نسيم صبا
بگوي تا ندهد گل به خار چاووشي
تو سوز سينه مستان نديدي اي هشيار
چو آتشيت نباشد چگونه برجوشي
تو را که دل نبود عاشقي چه داني چيست
تو را که سمع نباشد سماع ننيوشي
وفاي يار به دنيا و دين مده سعدي
دريغ باشد يوسف به هر چه بفروشي
به پايان آمد اين دفتر حکايت همچنان باقي
به صد دفتر نشايد گفت حسب الحال مشتاقي
کتاب بالغ مني حبيبا معرضا عني
ان افعل ما تري اني علي عهدي و ميثاقي
نگويم نسبتي دارم به نزديکان درگاهت
که خود را بر تو مي بندم به سالوسي و زراقي
اخلايي و احبابي ذروا من حبه مابي
مريض العشق لا يبري و لا يشکو الي الراقي
نشان عاشق آن باشد که شب با روز پيوندد
تو را گر خواب مي گيرد نه صاحب درد عشاقي
قم املا و اسقني کأسا و دع ما فيه مسموما
اما انت الذي تسقي فعين السم ترياقي
قدح چون دور ما باشد به هشياران مجلس ده
مرا بگذار تا حيران بماند چشم در ساقي
سعي في هتکي الشاني و لما يدر ماشاني
انا المجنون لا اعبا باحراق و اغراق
مگر شمس فلک باشد بدين فرخنده ديداري
مگر نفس ملک باشد بدين پاکيزه اخلاقي
لقيت الاسد في الغابات لا تقوي علي صيدي
و هذا الظبي في شيراز يسبيني باحداق
نه حسنت آخري دارد نه سعدي را سخن پايان
بميرد تشنه مستسقي و دريا همچنان باقي
به قلم راست نيايد صفت مشتاقي
سادتي احترق القلب من الاشواق
نشود دفتر درد دل مجروح تمام
لو اضافوا صحف الدهر الي اوراقي
آرزوي دل خلقي تو به شيرين سخني
اثر رحمت حقي تو به نيک اخلاقي
بي عزيزان چه تمتع بود از عمر عزيز
کيف يحلو زمن البين لدي العشاق
من همان عاشقم ار زان که تو آن دوست نه اي
انا اهواک و ان ملت عن الميثاق
حيث لا تخلف منظور حبيبي ارني
چه کنم قصه اين غصه کنم در باقي
به دو چشم تو که گر بي تو برندم به بهشت
نکنم ميل به حوران و نظر با ساقي
سعدي از دست غمت چاک زده دامن عمر
بيشتر زين نکند صابري و مشتاقي
عمرم به آخر آمد عشقم هنوز باقي
وز مي چنان نه مستم کز عشق روي ساقي
يا غايه الاماني قلبي لديک فاني
شخصي کما تراني من غايه اشتياقي
اي دردمند مفتون بر خد و خال موزون
قدر وصالش اکنون داني که در فراقي
يا سعد کيف صرنا في بلده هجرنا
من بعد ما سهرنا و الايد في العناقي
بعد از عراق جايي خوش نايدم هوايي
مطرب بزن نوايي زان پرده عراقي
خان الزمان عهدي حتي بقيت وحدي
ردوا علي ودي بالله يا رفاقي
در سرو و مه چه گويي اي مجمع نکويي
تو ماه مشک بويي تو سرو سيم ساقي
ان مت في هواها دعني امت فداها
يا عاذلي نباها ذرني و ما الاقي
چند از حديث آنان خيزيد اي جوانان
تا در هواي جانان بازيم عمر باقي
قام الغياث لما زم الجمال زما
و الليل مدلهما و الدمع في الماقي
تا در ميان نياري بيگانه اي نه ياري
درباز هر چه داري گر مرد اتفاقي
دل ديوانگيم هست و سر ناباکي
که نه کاريست شکيبايي و اندهناکي
سر به خمخانه تشنيع فرو خواهم برد
خرقه گو در بر من دست بشوي از پاکي
دست در دل کن و هر پرده پندار که هست
بدر اي سينه که از دست ملامت چاکي
تا به نخجير دل سوختگان کردي ميل
هر زمان بسته دلي سوخته بر فتراکي
انت ريان و کم حولک قلب صاد
انت فرحان و کم نحوک طرف باکي
يا رب آن آب حياتست بدان شيريني
يا رب آن سرو روانست بدان چالاکي
جامه اي پهنتر از کارگه امکاني
لقمه اي بيشتر از حوصله ادراکي
در شکنج سر زلف تو دريغا دل من
که گرفتار دو مارست بدين ضحاکي
آه من باد به گوش تو رساند هرگز
که نه ما بر سر خاکيم و تو بر افلاکي
الغياث از تو که هم دردي و هم درماني
زينهار از تو که هم زهري و هم ترياکي
سعديا آتش سوداي تو را آبي بس
باد بي فايده مفروش که مشتي خاکي
عشق جانان در جهان هرگز نبودي کاشکي
يا چو بود اندر دلم کمتر فزودي کاشکي
آزمودم درد و داغ عشق باري صد هزار
همچو من معشوقه يک ره آزمودي کاشکي
نغنويدم زان خيالش را نمي بينم به خواب
ديده گريان من يک شب غنودي کاشکي
از چه ننمايد به من ديدار خويش آن دلفروز
راضيم راضي چنان روي ار نمودي کاشکي
هر زمان گويم ز داغ عشق و تيمار فراق
دل ربود از من نگارم جان ربودي کاشکي
ناله هاي زار من شايد که گر کس نشنود
لابه هاي زار من يک شب شنودي کاشکي
سعدي از جان مي خورد سوگند و مي گويد به دل
وعده هايش را وفا باري نمودي کاشکي
سخت زيبا مي روي يک بارگي
در تو حيران مي شود نظارگي
اين چنين رخ با پري بايد نمود
تا بياموزد پري رخسارگي
هر که را پيش تو پاي از جاي رفت
زير بارش برنخيزد بارگي
چشم هاي نيم خوابت سال و ماه
همچو من مستند بي ميخوارگي
خستگانت را شکيبايي نماند
يا دوا کن يا بکش يک بارگي
دوست تا خواهي به جاي ما نکوست
در حسودان اوفتاد آوارگي
سعديا تسليم فرمان شو که نيست
چاره عاشق بجز بيچارگي
روي بپوش اي قمر خانگي
تا نکشد عقل به ديوانگي
بلعجبي هاي خيالت ببست
چشم خردمندي و فرزانگي
با تو بباشم به کدام آبروي
يا بگريزم به چه مردانگي
با تو برآميختنم آرزوست
وز همه کس وحشت و بيگانگي
پرده برانداز شبي شمع وار
تا همه سوزيم به پروانگي
يا ببرد خانه سعدي خيال
يا ببرد دوست به همخانگي
بسم از هوا گرفتن که پري نماند و بالي
به کجا روم ز دستت که نمي دهي مجالي
نه ره گريز دارم نه طريق آشنايي
چه غم اوفتاده اي را که تواند احتيالي
همه عمر در فراقت بگذشت و سهل باشد
اگر احتمال دارد به قيامت اتصالي
چه خوشست در فراقي همه عمر صبر کردن
به اميد آن که روزي به کف اوفتد وصالي
به تو حاصلي ندارد غم روزگار گفتن
که شبي نخفته باشي به درازناي سالي
غم حال دردمندان نه عجب گرت نباشد
که چنين نرفته باشد همه عمر بر تو حالي
سخني بگوي با من که چنان اسير عشقم
که به خويشتن ندارم ز وجودت اشتغالي
چه نشيني اي قيامت بنماي سرو قامت
به خلاف سرو بستان که ندارد اعتدالي
که نه امشب آن سماعست که دف خلاص يابد
به طپانچه اي و بربط برهد به گوشمالي
دگر آفتاب رويت منماي آسمان را
که قمر ز شرمساري بشکست چون هلالي
خط مشک بوي و خالت به مناسبت تو گويي
قلم غبار مي رفت و فروچکيد خالي
تو هم اين مگوي سعدي که نظر گناه باشد
گنه ست برگرفتن نظر از چنين جمالي
ترحم ذلتي يا ذا المعالي
و واصلني اذا شوشت حالي
الا يا ناعس الطرفين سکري
سل السهران عن طول الليالي
ندارم چون تو در عالم دگر دوست
اگر چه دوستي دشمن فعالي
کمال الحسن في الدنيا مصون
کمثل البدر في حد الکمال
مرکب در وجودم همچو جاني
مصور در دماغم چون خيالي
فما ذالنوم قيل النوم راحه
و مالي النوم في طول الليالي
دمي دلداري و صاحب دلي کن
که برخور بادي از صاحب جمالي
الم تنظر الي عيني و دمعي
تري في البحر اصداف اللالي
به گوشت گر رسانم ناله زار
ز درد ناله زارم بنالي
لقد کلفت مالم اقو حملا
و مالي حيله غير احتمالي
که کوته باد چون دست من از دوست
زبان دشمنان از بدسگالي
الا يا ساليا عني توقف
فما قلب المعني عنک سال
به چشمانت که گر چه دوري از چشم
دل از ياد تو يک دم نيست خالي
منعت الناس يستسقون غيثا
ان استرسلت دمعا کاللالي
جهاني تشنگان را ديده در توست
چنين پاکيزه پندارم زلالي
ولي فيک الاراده فوق وصف
ولکن لم تردني ما احتيالي
چه دستان با تو درگيرد چو روباه
که از مردم گريزان چون غزالي
جرت عيناي من ذکراک سيلا
سل الجيران عني ما جري لي
نمايندت به هم خلقي به انگشت
چو بينند آن دو ابروي هلالي
حفاظي لم يزل مادمت حيا
و لو انتم ضجرتم من وصالي
دلت سختست و پيمان اندکي سست
دگر در هر چه گويم بر کمالي
اذا کان افتضاحي فيک حلوا
فقل لي مالعذالي و مالي
مرا با روزگار خويش بگذار
نگيرد سرزنش در لاابالي
تراني ناظما في الوجد بيتا
و طرفي ناثر عقد اللالي
نگويم قامتت زيباست يا چشم
همه لطفي و سرتاسر جمالي
و ان کنتم سئمتم طول مکثي
حواليکم فقد حان ارتحالي
چو سعدي خاک شد سودي ندارد
اگر خاک وي اندر ديده مالي
هرگز حسد نبردم بر منصبي و مالي
الا بر آن که دارد با دلبري وصالي
داني کدام دولت در وصف مي نيايد
چشمي که باز باشد هر لحظه بر جمالي
خرم تني که محبوب از در فرازش آيد
چون رزق نيکبختان بي محنت سؤالي
همچون دو مغز بادام اندر يکي خزينه
با هم گرفته انسي وز ديگران ملالي
داني کدام جاهل بر حال ما بخندد
کو را نبوده باشد در عمر خويش حالي
بعد از حبيب بر من نگذشت جز خيالش
وز پيکر ضعيفم نگذاشت جز خيالي
اول که گوي بردي من بودمي به دانش
گر سودمند بودي بي دولت احتيالي
سال وصال با او يک روز بود گويي
و اکنون در انتظارش روزي به قدر سالي
ايام را به ماهي يک شب هلال باشد
وان ماه دلستان را هر ابرويي هلالي
صوفي نظر نبازد جز با چنين حريفي
سعدي غزل نگويد جز بر چنين غزالي
مرا تو جان عزيزي و يار محترمي
به هر چه حکم کني بر وجود من حکمي
غمت مباد و گزندت مباد و درد مباد
که مونس دل و آرام جان و دفع غمي
هزار تندي و سختي بکن که سهل بود
جفاي مثل تو بردن که سابق کرمي
ندانم از سر و پايت کدام خوبترست
چه جاي فرق که زيبا ز فرق تا قدمي
اگر هزار الم دارم از تو در دل ريش
هنوز مرهم ريشي و داروي المي
چنين که مي گذري کافر و مسلمان را
نگه به توست که هم قبله اي و هم صنمي
چنين جمال نشايد که هر نظر بيند
مگر که نام خدا گرد خويشتن بدمي
نگويمت که گلي بر فراز سرو روان
که آفتاب جهان تاب بر سر علمي
تو مشک بوي سيه چشم را که دريابد
که همچو آهوي مشکين از آدمي برمي
کمند سعدي اگر شير شرزه صيد کند
تو در کمند نيايي که آهوي حرمي
بسيار سفر بايد تا پخته شود خامي
صوفي نشود صافي تا درنکشد جامي
گر پير مناجاتست ور رند خراباتي
هر کس قلمي رفته ست بر وي به سرانجامي
فردا که خلايق را ديوان جزا باشد
هر کس عملي دارد من گوش به انعامي
اي بلبل اگر نالي من با تو هم آوازم
تو عشق گلي داري من عشق گل اندامي
سروي به لب جويي گويند چه خوش باشد
آنان که نديدستند سروي به لب بامي
روزي تن من بيني قربان سر کويش
وين عيد نمي باشد الا به هر ايامي
اي در دل ريش من مهرت چو روان در تن
آخر ز دعاگويي ياد آر به دشنامي
باشد که تو خود روزي از ما خبري پرسي
ور نه که برد هيهات از ما به تو پيغامي
گر چه شب مشتاقان تاريک بود اما
نوميد نبايد بود از روشني بامي
سعدي به لب دريا دردانه کجا يابي
در کام نهنگان رو گر مي طلبي کامي
تو کدامي و چه نامي که چنين خوب خرامي
خون عشاق حلالست زهي شوخ حرامي
بيم آنست دمادم که چو پروانه بسوزم
از تغابن که تو چون شمع چرا شاهد عامي
فتنه انگيزي و خون ريزي و خلقي نگرانت
که چه شيرين حرکاتي و چه مطبوع کلامي
مگر از هيئت شيرين تو مي رفت حديثي
نيشکر گفت کمر بسته ام اينک به غلامي
کافر ار قامت همچون بت سنگين تو بيند
بار ديگر نکند سجده بت هاي رخامي
بنشين يک نفس اي فتنه که برخاست قيامت
فتنه نادر بنشيند چو تو در حال قيامي
بلعجب باشد از اين خلق که رويت چو مه نو
مي نمايند به انگشت و تو خود بدر تمامي
کس نيارد که کند جور در اقبال اتابک
تو چنين سرکش و بيچاره کش از خيل کدامي
آفت مجلس و ميدان و هلاک زن و مردي
فتنه خانه و بازار و بلاي در و بامي
در سر کار تو کردم دل و دين با همه دانش
مرغ زيرک به حقيقت منم امروز و تو دامي
طاقتم نيست ز هر بي خبري سنگ ملامت
که تو در سينه سعدي چو چراغ از پس جامي
چون تنگ نباشد دل مسکين حمامي
کش يار هم آواز بگيرند به دامي
ديشب همه شب دست در آغوش سلامت
و امروز همه روز تمناي سلامي
آن بودي گل و سنبل و ناليدن بلبل
خوش بود دريغا که نکردند دوامي
از من مطلب صبر جدايي که ندارم
سنگيست فراق و دل محنت زده جامي
در هيچ مقامي دل مسکين نشکيبد
خوکرده صحبت که برافتد ز مقامي
بي دوست حرامست جهان ديدن مشتاق
قنديل بکش تا بنشينم به ظلامي
چندان بنشينم که برآيد نفس صبح
کان وقت به دل مي رسد از دوست پيامي
آن جا که تويي رفتن ما سود ندارد
الا به کرم پيش نهد لطف تو گامي
زان عين که ديدي اثري بيش نمانده ست
جاني به دهان آمده در حسرت کامي
سعدي سخن يار نگويد بر اغيار
هرگز نبرد سوخته اي قصه به خامي
صاحب نظر نباشد دربند نيک نامي
خاصان خبر ندارند از گفت و گوي عامي
اي نقطه سياهي بالاي خط سبزش
خوش دانه اي وليکن بس بر کنار دامي
حور از بهشت بيرون نايد تو از کجايي
مه بر زمين نباشد تو ماه رخ کدامي
ديگر کسش نبيند در بوستان خرامان
گر سرو بوستانت بيند که مي خرامي
بدر تمام روزي در آفتاب رويت
گر بنگرد بيارد اقرار ناتمامي
طوطي شکر شکستن ديگر روا ندارد
گر پسته ات ببيند وقتي که در کلامي
در حسن بي نظيري در لطف بي نهايت
در مهر بي ثباتي در عهد بي دوامي
لايقتر از اميري در خدمتت اميري
خوشتر ز پادشاهي در حضرتت غلامي
ترک عمل بگفتم ايمن شدم ز عزلت
بي چيز را نباشد انديشه از حرامي
فردا به داغ دوزخ ناپخته اي بسوزد
کامروز آتش عشق از وي نبرد خامي
هر لحظه سر به جايي بر مي کند خيالم
تا خود چه بر من آيد زين منقطع لگامي
سعدي چو ترک هستي گفتي ز خلق رستي
از سنگ غم نباشد بعد از شکسته جامي
اي دريغا گر شبي در بر خرابت ديدمي
سرگران از خواب و سرمست از شرابت ديدمي
روز روشن دست دادي در شب تاريک هجر
گر سحرگه روي همچون آفتابت ديدمي
گر مرا عشقت به سختي کشت سهلست اين قدر
کاش کاندک مايه نرمي در خطابت ديدمي
در چکانيدي قلم بر نامه دلسوز من
گر اميد صلح باري در جوابت ديدمي
راستي خواهي سر از من تافتن بودي صواب
گر چو کژبينان به چشم ناصوابت ديدمي
آه اگر وقتي چو گل در بوستان يا چون سمن
در گلستان يا چو نيلوفر در آبت ديدمي
ور چو خورشيدت نبينم کاشکي همچون هلال
اندکي پيدا و ديگر در نقابت ديدمي
از منت دانم حجابي نيست جز بيم رقيب
کاش پنهان از رقيبان در حجابت ديدمي
سر نيارستي کشيد از دست افغانم فلک
گر به خدمت دست سعدي در رکابت ديدمي
اين تمنايم به بيداري ميسر کي شد
کاشکي خوابم گرفتي تا به خوابت ديدمي
آسوده خاطرم که تو در خاطر مني
گر تاج مي فرستي و گر تيغ مي زني
اي چشم عقل خيره در اوصاف روي تو
چون مرغ شب که هيچ نبيند به روشني
شهري به تيغ غمزه خون خوار و لعل لب
مجروح مي کني و نمک مي پراکني
ما خوشه چين خرمن اصحاب دولتيم
باري نگه کن اي که خداوند خرمني
گيرم که برکني دل سنگين ز مهر من
مهر از دلم چگونه تواني که برکني
حکم آن توست اگر بکشي بي گنه وليک
عهد وفاي دوست نشايد که بشکني
اين عشق را زوال نباشد به حکم آنک
ما پاک ديده ايم و تو پاکيزه دامني
از من گمان مبر که بيايد خلاف دوست
ور متفق شوند جهاني به دشمني
خواهي که دل به کس ندهي ديده ها بدوز
پيکان چرخ را سپري باشد آهني
با مدعي بگوي که ما خود شکسته ايم
محتاج نيست پنجه که با ما درافکني
سعدي چو سروري نتوان کرد لازمست
با سخت بازوان به ضرورت فروتني
اگر تو ميل محبت کني و گر نکني
من از تو روي نپيچم که مستحب مني
چو سرو در چمني راست در تصور من
چه جاي سرو که مانند روح در بدني
به صيد عالميانت کمند حاجت نيست
همين بسست که برقع ز روي برفکني
بياض ساعد سيمين مپوش در صف جنگ
که بي تکلف شمشير لشکري بزني
مبارزان جهان قلب دشمنان شکنند
تو را چه شد که همه قلب دوستان شکني
عجب در آن نه که آفاق در تو حيرانند
تو هم در آينه حيران حسن خويشتني
تو را که در نظر آمد جمال طلعت خويش
حقيقتست که ديگر نظر به ما نکني
کسي در آينه شخصي بدين صفت بيند
کند هرآينه جور و جفا و کبر و مني
در آن دهن که تو داري سخن نمي گنجد
من آدمي نشنيدم بدين شکردهني
شنيده اي که مقالات سعدي از شيراز
همي برند به عالم چو نافه ختني
مگر که نام خوشت بر دهان من بگذشت
برفت نام من اندر جهان به خوش سخني
زنده بي دوست خفته در وطني
مثل مرده ايست در کفني
عيش را بي تو عيش نتوان گفت
چه بود بي وجود روح تني
تا صبا مي رود به بستان ها
چون تو سروي نيافت در چمني
و آفتابي خلاف امکان ست
که برآيد ز جيب پيرهني
وان شکن برشکن قبايل زلف
که بلاييست زير هر شکني
بر سر کوي عشق بازاريست
که نيارد هزار جان ثمني
جاي آنست اگر ببخشايي
که نبيني فقيرتر ز مني
هفت کشور نمي کنند امروز
بي مقالات سعدي انجمني
از دو بيرون نه يا دلت سنگيست
يا به گوشت نمي رسد سخني
سروقدي ميان انجمني
به که هفتاد سرو در چمني
جهل باشد فراق صحبت دوست
به تماشاي لاله و سمني
اي که هرگز نديده اي به جمال
جز در آيينه مثل خويشتني
تو که همتاي خويشتن بيني
لاجرم ننگري به مثل مني
در دهانت سخن نمي گويم
که نگنجد در آن دهن سخني
بدنت در ميان پيرهنت
همچو روحيست رفته در بدني
وان که بيند برهنه اندامت
گويد اين پرگلست پيرهني
با وجودت خطا بود که نظر
به ختايي کنند يا ختني
باد اگر بر من اوفتد ببرد
که نماندست زير جامه تني
چاره بيچارگي بود سعدي
چون ندانند چاره اي و فني
کس نگذشت در دلم تا تو به خاطر مني
يک نفس از درون من خيمه به در نمي زني
مهرگياه عهد من تازه ترست هر زمان
ور تو درخت دوستي از بن و بيخ برکني
کس نستاندم به هيچ ار تو براني از درم
مقبل هر دو عالمم گر تو قبول مي کني
چون تو بديع صورتي بي سبب کدورتي
عهد وفاي دوستان حيف بود که بشکني
صبر به طاقت آمد از بار کشيدن غمت
چند مقاومت کند حبه و سنگ صدمني
از همه کس رميده ام با تو درآرميده ام
جمع نمي شود دگر هر چه تو مي پراکني
اي دل اگر فراق او و آتش اشتياق او
در تو اثر نمي کند تو نه دل که آهني
هم به در تو آمدم از تو که خصم و حاکمي
چاره پاي بستگان نيست بجز فروتني
سعدي اگر جزع کني ور نکني چه فايده
سخت کمان چه غم خورد گر تو ضعيف جوشني
من چرا دل به تو دادم که دلم مي شکني
يا چه کردم که نگه باز به من مي نکني
دل و جانم به تو مشغول و نظر در چپ و راست
تا ندانند حريفان که تو منظور مني
ديگران چون بروند از نظر از دل بروند
تو چنان در دل من رفته که جان در بدني
تو همايي و من خسته بيچاره گداي
پادشاهي کنم ار سايه به من برفکني
بنده وارت به سلام آيم و خدمت بکنم
ور جوابم ندهي مي رسدت کبر و مني
مرد راضيست که در پاي تو افتد چون گوي
تا بدان ساعد سيمينش به چوگان بزني
مست بي خويشتن از خمر ظلومست و جهول
مستي از عشق نکو باشد و بي خويشتني
تو بدين نعت و صفت گر بخرامي در باغ
باغبان بيند و گويد که تو سرو چمني
من بر از شاخ اميدت نتوانم خوردن
غالب الظن و يقينم که تو بيخم بکني
خوان درويش به شيريني و چربي بخورند
سعديا چرب زباني کن و شيرين سخني
اي سرو حديقه معاني
جاني و لطيفه جهاني
پيش تو به اتفاق مردن
خوشتر که پس از تو زندگاني
چشمان تو سحر اولين اند
تو فتنه آخرالزماني
چون اسم تو در ميان نباشد
گويي که به جسم در مياني
آن را که تو از سفر بيايي
حاجت نبود به ارمغاني
گر ز آمدنت خبر بيارند
من جان بدهم به مژدگاني
دفع غم دل نمي توان کرد
الا به اميد شادماني
گر صورت خويشتن ببيني
حيران وجود خود بماني
گر صلح کني لطيف باشد
در وقت بهار و مهرباني
سعدي خط سبز دوست دارد
پيرامن خد ارغواني
اين پير نگر که همچنانش
از ياد نمي رود جواني
بر آنم گر تو بازآيي که در پايت کنم جاني
و زين کمتر نشايد کرد در پاي تو قرباني
اميد از بخت مي دارم بقاي عمر چنداني
کز ابر لطف بازآيد به خاک تشنه باراني
ميان عاشق و معشوق اگر باشد بياباني
درخت ارغوان رويد به جاي هر مغيلاني
مگر ليلي نمي داند که بي ديدار ميمونش
فراخاي جهان تنگست بر مجنون چو زنداني
دريغا عهد آساني که مقدارش ندانستم
نداني قدر وصل الا که درماني به هجراني
نه در زلف پريشانت من تنها گرفتارم
که دل دربند او دارد به هر مويي پريشاني
چه فتنه ست اين که در چشمت به غارت مي برد دل ها
تويي در عهد ما گر هست در شيراز فتاني
نشايد خون سعدي را به باطل ريختن حقا
بيا سهلست اگر داري به خط خواجه فرماني
زمان رفته بازآيد وليکن صبر مي بايد
که مستخلص نمي گردد بهاري بي زمستاني
بنده ام گر به لطف مي خواني
حاکمي گر به قهر مي راني
کس نشايد که بر تو بگزينند
که تو صورت به کس نمي ماني
ندهيمت به هر که در عالم
ور تو ما را به هيچ نستاني
گفتم اين درد عشق پنهان را
به تو گويم که هم تو درماني
بازگفتم چه حاجتست به قول
که تو خود در دلي و مي داني
نفس را عقل تربيت مي کرد
کز طبيعت عنان بگرداني
عشق داني چه گفت تقوا را
پنجه با ما مکن که نتواني
چه خبر دارد از حقيقت عشق
پاي بند هواي نفساني
خودپرستان نظر به شخص کنند
پاک بينان به صنع رباني
شب قدري بود که دست دهد
عارفان را سماع روحاني
رقص وقتي مسلمت باشد
کآستين بر دو عالم افشاني
قصه عشق را نهايت نيست
صبر پيدا و درد پنهاني
سعديا ديگر اين حديث مگوي
تا نگويند قصه مي خواني
بهار آمد که هر ساعت رود خاطر به بستاني
به غلغل در سماع آيند هر مرغي به دستاني
دم عيسيست پنداري نسيم باد نوروزي
که خاک مرده بازآيد در او روحي و ريحاني
به جولان و خراميدن درآمد سرو بستاني
تو نيز اي سرو روحاني بکن يک بار جولاني
به هر کويي پري رويي به چوگان مي زند گويي
تو خود گوي زنخ داري بساز از زلف چوگاني
به چندين حيلت و حکمت که گوي از همگنان بردم
به چوگانم نمي افتد چنين گوي زنخداني
بيار اي باغبان سروي به بالاي دلارامم
که باري من نديدستم چنين گل در گلستاني
تو آهوچشم نگذاري مرا از دست تا آن گه
که همچون آهو از دستت نهم سر در بياباني
کمال حسن رويت را صفت کردن نمي دانم
که حيران باز مي مانم چه داند گفت حيراني
وصال توست اگر دل را مرادي هست و مطلوبي
کنار توست اگر غم را کناري هست و پاياني
طبيب از من به جان آمد که سعدي قصه کوته کن
که دردت را نمي دانم برون از صبر درماني
جمعي که تو در ميان ايشاني
زان جمع به دربود پريشاني
اي ذات شريف و شخص روحاني
آرام دلي و مرهم جاني
خرم تن آن که با تو پيوندد
وان حلقه که در ميان ايشاني
من نيز به خدمتت کمر بندم
باشد که غلام خويشتن خواني
بر خوان تو اين شکر که مي بينم
بي فايده اي مگس که مي راني
هر جا که تو بگذري بدين خوبي
کس شک نکند که سرو بستاني
هرک اين سر دست و ساعدت بيند
گر دل ندهد به پنجه بستاني
من جسم چنين نديده ام هرگز
چندان که قياس مي کنم جاني
بر ديده من برو که مخدومي
پروانه به خون بده که سلطاني
من سر ز خط تو بر نمي گيرم
ور چون قلمم به سر بگرداني
اين گرد که بر رخست مي بيني
وان درد که در دلست مي داني
دودي که بيايد از دل سعدي
پيداست که آتشيست پنهاني
مي گويد و جان به رقص مي آيد
خوش مي رود اين سماع روحاني
ذوقي چنان ندارد بي دوست زندگاني
دودم به سر برآمد زين آتش نهاني
شيراز در نبسته ست از کاروان وليکن
ما را نمي گشايند از قيد مهرباني
اشتر که اختيارش در دست خود نباشد
مي بايدش کشيدن باري به ناتواني
خون هزار وامق خوردي به دلفريبي
دست از هزار عذرا بردي به دلستاني
صورت نگار چيني بي خويشتن بماند
گر صورتت ببيند سر تا به سر معاني
اي بر در سرايت غوغاي عشقبازان
همچون بر آب شيرين آشوب کارواني
تو فارغي و عشقت بازيچه مي نمايد
تا خرمنت نسوزد تشويش ما نداني
مي گفتمت که جاني ديگر دريغم آيد
گر جوهري به از جان ممکن بود تو آني
سروي چو در سماعي بدري چو در حديثي
صبحي چو در کناري شمعي چو در مياني
اول چنين نبودي باري حقيقتي شد
دي حظ نفس بودي امروز قوت جاني
شهر آن توست و شاهي فرماي هر چه خواهي
گر بي عمل ببخشي ور بي گنه براني
روي اميد سعدي بر خاک آستانست
بعد از تو کس ندارد يا غايه الاماني
کبر يک سو نه اگر شاهد درويشاني
ديو خوش طبع به از حور گره پيشاني
آرزو مي کندم با تو دمي در بستان
يا به هر گوشه که باشد که تو خود بستاني
با من کشته هجران نفسي خوش بنشين
تا مگر زنده شوم زان نفس روحاني
گر در آفاق بگردي بجز آيينه تو را
صورتي کس ننمايد که بدو مي ماني
هيچ دوراني بي فتنه نگويند که بود
تو بدين حسن مگر فتنه اين دوراني
مردم از ترس خدا سجده رويت نکنند
بامدادت که ببينند و من از حيراني
گرم از پيش براني و به شوخي نروم
عفو فرماي که عجزست نه بي فرماني
نه گزيرست مرا از تو نه امکان گريز
چاره صبرست که هم دردي و هم درماني
بندگان را نبود جز غم آزادي و من
پادشاهي کنم ار بنده خويشم خواني
زين سخن هاي دلاويز که شرح غم توست
خرمني دارم و ترسم به جوي نستاني
تو که يک روز پراکنده نبودست دلت
صورت حال پراکنده دلان کي داني
نفسي بنده نوازي کن و بنشين ار چند
آتشي نيست که او را به دمي بنشاني
سخن زنده دلان گوش کن از کشته خويش
چون دلم زنده نباشد که تو در وي جاني
اين تواني که نيايي ز در سعدي باز
ليک بيرون روي از خاطر او نتواني
ندانمت به حقيقت که در جهان به که ماني
جهان و هر چه در او هست صورتند و تو جاني
به پاي خويشتن آيند عاشقان به کمندت
که هر که را تو بگيري ز خويشتن برهاني
مرا مپرس که چوني به هر صفت که تو خواهي
مرا مگوي که چه نامي به هر لقب که تو خواني
چنان به نظره اول ز شخص مي ببري دل
که باز مي نتواند گرفت نظره ثاني
تو پرده پيش گرفتي و ز اشتياق جمالت
ز پرده ها به درافتاد رازهاي نهاني
بر آتش تو نشستيم و دود شوق برآمد
تو ساعتي ننشستي که آتشي بنشاني
چو پيش خاطرم آيد خيال صورت خوبت
ندانمت که چه گويم ز اختلاف معاني
مرا گناه نباشد نظر به روي جوانان
که پير داند مقدار روزگار جواني
تو را که ديده ز خواب و خمار باز نباشد
رياضت من شب تا سحر نشسته چه داني
من اي صبا ره رفتن به کوي دوست ندانم
تو مي روي به سلامت سلام من برساني
سر از کمند تو سعدي به هيچ روي نتابد
اسير خويش گرفتي بکش چنان که تو داني
نگويم آب و گلست آن وجود روحاني
بدين کمال نباشد جمال انساني
اگر تو آب و گلي همچنان که ساير خلق
گل بهشت مخمر به آب حيواني
به هر چه خوبتر اندر جهان نظر کردم
که گويمش به تو ماند تو خوبتر ز آني
وجود هر که نگه مي کنم ز جان و جسد
مرکبست و تو از فرق تا قدم جاني
گرت در آينه سيماي خويش دل ببرد
چو من شوي و به درمان خويش درماني
دلي که با سر زلفت تعلقي دارد
چگونه جمع شود با چنان پريشاني
مرا که پيش تو اقرار بندگي کردم
رواست گر بنوازي و گر برنجاني
ولي خلاف بزرگان که گفته اند مکن
بکن هر آن چه بشايد نه هر چه بتواني
طمع مدار که از دامنت بدارم دست
به آستين ملالي که بر من افشاني
فداي جان تو گر من فدا شوم چه شود
براي عيد بود گوسفند قرباني
روان روشن سعدي که شمع مجلس توست
به هيچ کار نيايد گرش نسوزاني
نه طريق دوستانست و نه شرط مهرباني
که به دوستان يک دل سر دست برفشاني
دلم از تو چون برنجد که به وهم درنگنجد
که جواب تلخ گويي تو بدين شکردهاني
نفسي بيا و بنشين سخني بگو و بشنو
که به تشنگي بمردم بر آب زندگاني
غم دل به کس نگويم که بگفت رنگ رويم
تو به صورتم نگه کن که سرايرم بداني
عجبت نيايد از من سخنان سوزناکم
عجبست اگر بسوزم چو بر آتشم نشاني
دل عارفان ببردند و قرار پارسايان
همه شاهدان به صورت تو به صورت و معاني
نه خلاف عهد کردم که حديث جز تو گفتم
همه بر سر زبانند و تو در ميان جاني
اگرت به هر که دنيا بدهند حيف باشد
و گرت به هر چه عقبي بخرند رايگاني
تو نظير من ببيني و بديل من بگيري
عوض تو من نيابم که به هيچ کس نماني
نه عجب کمال حسنت که به صد زبان بگويم
که هنوز پيش ذکرت خجلم ز بي زباني
مده اي رفيق پندم که نظر بر او فکندم
تو ميان ما نداني که چه مي رود نهاني
مزن اي عدو به تيرم که بدين قدر نميرم
خبرش بگو که جانت بدهم به مژدگاني
بت من چه جاي ليلي که بريخت خون مجنون
اگر اين قمر ببيني دگر آن سمر نخواني
دل دردمند سعدي ز محبت تو خون شد
نه به وصل مي رساني نه به قتل مي رهاني
همه کس را تن و اندام و جمالست و جواني
وين همه لطف ندارد تو مگر سرو رواني
نظر آوردم و بردم که وجودي به تو ماند
همه اسمند و تو جسمي همه جسمند و تو جاني
تو مگر پرده بپوشي و کست روي نبيند
ور همين پرده زني پرده خلقي بدراني
تو نداني که چرا در تو کسي خيره بماند
تا کسي همچو تو باشد که در او خيره بماني
نوک تير مژه از جوشن جان مي گذراني
من تنک پوست نگفتم تو چنين سخت کماني
هر چه در حسن تو گويند چناني به حقيقت
عيبت آنست که با ما به ارادت نه چناني
رمقي بيش نماندست گرفتار غمت را
چند مجروح توان داشت بکش تا برهاني
بيش از اين صبر ندارم که تو هر دم بر قومي
بنشيني و مرا بر سر آتش بنشاني
گر بميرد عجب ار شخص و دگر زنده نباشد
که براني ز در خويش و دگربار بخواني
سعديا گر قدمت راه به پايان نرساند
باري اندر طلبش عمر به پايان برساني
چرا به سرکشي از من عنان بگرداني
مکن که بيخودم اندر جهان بگرداني
ز دست عشق تو يک روز دين بگردانم
چه گردد ار دل نامهربان بگرداني
گر اتفاق نيفتد قدم که رنجه کني
به ذکر ما چه شود گر زبان بگرداني
گمان مبر که بداريم دستت از فتراک
بدين قدر که تو از ما عنان بگرداني
وجود من چو قلم سر نهاده بر خط توست
بگردم ار به سرم همچنان بگرداني
اگر قدم ز من ناشکيب واگيري
و گر نظر ز من ناتوان بگرداني
ندانمت ز کجا آن سپر به دست آيد
که تير آه من از آسمان بگرداني
گرم ز پاي سلامت به سر دراندازي
ورم ز دست ملامت به جان بگرداني
سر ارادت سعدي گمان مبر هرگز
که تا قيامت از اين آستان بگرداني
فرخ صباح آن که تو بر وي نظر کني
فيروز روز آن که تو بر وي گذر کني
آزاد بنده اي که بود در رکاب تو
خرم ولايتي که تو آن جا سفر کني
ديگر نبات را نخرد مشتري به هيچ
يک بار اگر تبسم همچون شکر کني
اي آفتاب روش و اي سايه هماي
ما را نگاهي از تو تمامست اگر کني
من با تو دوستي و وفا کم نمي کنم
چندان که دشمني و جفا بيشتر کني
مقدور من سريست که در پايت افکنم
گر زان که التفات بدين مختصر کني
عمريست تا به ياد تو شب روز مي کنم
تو خفته اي که گوش به آه سحر کني
داني که رويم از همه عالم به روي توست
زنهار اگر تو روي به رويي دگر کني
گفتي که دير و زود به حالت نظر کنم
آري کني چو بر سر خاکم گذر کني
شرطست سعديا که به ميدان عشق دوست
خود را به پيش تير ملامت سپر کني
وز عقل بهترت سپري بايد اي حکيم
تا از خدنگ غمزه خوبان حذر کني
سرو ايستاده به چو تو رفتار مي کني
طوطي خموش به چو تو گفتار مي کني
کس دل به اختيار به مهرت نمي دهد
دامي نهاده اي که گرفتار مي کني
تو خود چه فتنه اي که به چشمان ترک مست
تاراج عقل مردم هشيار مي کني
از دوستي که دارم و غيرت که مي برم
خشم آيدم که چشم به اغيار مي کني
گفتي نظر خطاست تو دل مي بري رواست
خود کرده جرم و خلق گنهکارمي کني
هرگز فرامشت نشود دفتر خلاف
با دوستان چنين که تو تکرار مي کني
دستان به خون تازه بيچارگان خضاب
هرگز کس اين کند که تو عيار مي کني
با دشمنان موافق و با دوستان به خشم
ياري نباشد اين که تو با يار مي کني
تا من سماع مي شنوم پند نشنوم
اي مدعي نصيحت بي کار مي کني
گر تيغ مي زني سپر اينک وجود من
صلحست از اين طرف که تو پيکار مي کني
از روي دوست تا نکني رو به آفتاب
کز آفتاب روي به ديوار مي کني
زنهار سعدي از دل سنگين کافرش
کافر چه غم خورد چو تو زنهار مي کني
چشم رضا و مرحمت بر همه باز مي کني
چون که به بخت ما رسد اين همه ناز مي کني
اي که نيازموده اي صورت حال بي دلان
عشق حقيقتست اگر حمل مجاز مي کني
اي که نصيحتم کني کز پي او دگر مرو
در نظر سبکتکين عيب اياز مي کني
پيش نماز بگذرد سرو روان و گويدم
قبله اهل دل منم سهو نماز مي کني
دي به اميد گفتمش داعي دولت توام
گفت دعا به خود بکن گر به نياز مي کني
گفتم اگر لبت گزم مي خورم و شکر مزم
گفت خوري اگر پزم قصه دراز مي کني
سعدي خويش خوانيم پس به جفا برانيم
سفره اگر نمي نهي در به چه باز مي کني
ديدار مي نمايي و پرهيز مي کني
بازار خويش و آتش ما تيز مي کني
گر خون دل خوري فرح افزاي مي خوري
ور قصد جان کني طرب انگيز مي کني
بر تلخ عيشي من اگر خنده آيدت
شايد که خنده شکرآميز مي کني
حيران دست و دشنه زيبات مانده ام
کآهنگ خون من چه دلاويز مي کني
سعدي گلت شکفت همانا که صبحدم
فرياد بلبلان سحرخيز مي کني
روزي به زنخدانت گفتم به سيميني
گفت ار نظري داري ما را به از اين بيني
خورشيد و گلت خوانم هم ترک ادب باشد
چرخ مه و خورشيدي باغ گل و نسريني
حاجت به نگاريدن نبود رخ زيبا را
تو ماه پري پيکر زيبا و نگاريني
بر بستر هجرانت شايد که نپرسندم
کس سوخته خرمن را گويد به چه غمگيني
بنشين که فغان از ما برخاست در ايامت
بس فتنه که برخيزد هر جا که تو بنشيني
گر بنده خود خواني افتيم به سلطاني
ور روي بگرداني رفتيم به مسکيني
کس عيب نيارد گفت آن را که تو بپسندي
کس رد نتواند کرد آن را که تو بگزيني
عشق لب شيرينت روزي بکشد سعدي
فرهاد چنين کشته ست آن شوخ به شيريني
شبست و شاهد و شمع و شراب و شيريني
غنيمتست چنين شب که دوستان بيني
به شرط آن که منت بنده وار در خدمت
بايستم تو خداوندوار بنشيني
ميان ما و شما عهد در ازل رفته ست
هزار سال برآيد همان نخستيني
چو صبرم از تو ميسر نمي شود چه کنم
به خشم رفتم و بازآمدم به مسکيني
به حکم آن که مرا هيچ دوست چون تو به دست
نيايد و تو به از من هزار بگزيني
به رنگ و بوي بهار اي فقير قانع باش
چو باغبان نگذارد که سيب و گل چيني
تفاوتي نکند گر ترش کني ابرو
هزار تلخ بگويي هنوز شيريني
لگام بر سر شيران کند صلابت عشق
چنان کشد که شتر را مهار دربيني
ز نيکبختي سعديست پاي بند غمت
زهي کبوتر مقبل که صيد شاهيني
مرا شکيب نمي باشد اي مسلمانان
ز روي خوب لکم دينکم ولي ديني
امروز چناني اي پري روي
کز ماه به حسن مي بري گوي
مي آيي و در پي تو عشاق
ديوانه شده دوان به هر سوي
اينک من و زنگيان کافر
وان ملعب لعبتان جادوي
آورده ز غمزه سحر در چشم
درداده ز فتنه تاب در موي
وز بهر شکار دل نهاده
تير مژه در کمان ابروي
نرخ گل و گلشکر شکسته
زان چهره خوب و لعل دلجوي
چاکر شده شه اخترانت
شير فلک شده سگ کوي
بر بام سراچه جمالت
کيوان شده پاسبان هندوي
عارض به مثل چو برگ نسرين
بالا به صفت چو سرو خودروي
گويي به چه شانه کرده اي زلف
يا خود به چه آب شسته اي روي
کز روي به لاله مي دهي رنگ
وز زلف به مشک مي دهي بوي
چون سعدي صد هزار بلبل
گلزار رخ تو را غزل گوي
خواهم اندر پايش افتادن چو گوي
ور به چوگانم زند هيچش مگوي
بر سر عشاق طوفان گو ببار
در ره مشتاق پيکان گو بروي
گر به داغت مي کند فرمان ببر
ور به دردت مي کشد درمان مجوي
ناودان چشم رنجوران عشق
گر فروريزند خون آيد به جوي
شاد باش اي مجلس روحانيان
تا که خورد اين مي که من مستم به بوي
هر که سودانامه سعدي نبشت
دفتر پرهيزگاري گو بشوي
هر که نشنيدست وقتي بوي عشق
گو به شيراز آي و خاک من ببوي
تا کي روم از عشق تو شوريده به هر سوي
تا کي دوم از شور تو ديوانه به هر کوي
صد نعره همي آيدم از هر بن مويي
خود در دل سنگين تو نگرفت سر موي
بر ياد بناگوش تو بر باد دهم جان
تا باد مگر پيش تو بر خاک نهد روي
سرگشته چو چوگانم و در پاي سمندت
مي افتم و مي گردم چون گوي به پهلوي
خود کشته ابروي توام من به حقيقت
گر کشتنيم بازبفرماي به ابروي
آنان که به گيسو دل عشاق ربودند
از دست تو در پاي فتادند چو گيسوي
تا عشق سرآشوب تو همزانوي ما شد
سر برنگرفتم به وفاي تو ز زانوي
بيرون نشود عشق توام تا ابد از دل
کاندر ازلم حرز تو بستند به بازوي
عشق از دل سعدي به ملامت نتوان برد
گر رنگ توان برد به آب از رخ هندوي
گلست آن ياسمن يا ماه يا روي
شبست آن يا شبه يا مشک يا بوي
لبت دانم که ياقوتست و تن سيم
نمي دانم دلت سنگست يا روي
نپندارم که در بستان فردوس
برويد چون تو سروي بر لب جوي
چه شيرين لب سخنگويي که عاجز
فرو مي ماند از وصفت سخنگوي
به بويي الغياث از ما برآيد
که اي باد از کجا آوردي اين بوي
الا اي ترک آتشروي ساقي
به آب باده عقل از من فروشوي
چه شهرآشوبي اي دلبند خودراي
چه بزم آرايي اي گلبرگ خودروي
چو در ميدان عشق افتادي اي دل
ببايد بودنت سرگشته چون گوي
دلا گر عاشقي مي سوز و مي ساز
تنا گر طالبي مي پرس و مي پوي
در اين ره جان بده يا ترک ما گير
بر اين در سر بنه يا غير ما جوي
بدانديشان ملامت مي کنندم
که تا چند احتمال يار بدخوي
محالست اين که ترک دوست هرگز
بگويد سعدي اي دشمن تو مي گويي
مرحبا اي نسيم عنبربوي
خبري زان به خشم رفته بگوي
دلبر سست مهر سخت کمان
صاحب دوست روي دشمن خوي
گو دگر گر هلاک من خواهي
بي گناهم بکش بهانه مجوي
تشنه ترسم که منقطع گردد
ور نه بازآيد آب رفته به جوي
صبر ديديم در مقابل شوق
آتش و پنبه بود و سنگ و سبوي
هر که با دوستي سري دارد
گو دو دست از مراد خويش بشوي
تا گرفتار خم چوگاني
احتمالت ضرورتست چو گوي
پادشاهان و گنج و خيل و حشم
عارفان و سماع و هاياهوي
سعديا شور عشق مي گويد
سخنانت نه طبع شيرين گوي
هر کسي را نباشد اين گفتار
عود ناسوخته ندارد بوي
وقت آن آمد که خوش باشد کنار سبزه جوي
گر سر صحرات باشد سروبالايي بجوي
ور به خلوت با دلارامت ميسر مي شود
در سرايت خود گل افشانست سبزي گو مروي
اي نسيم کوي معشوق اين چه باد خرمست
تا کجا بودي که جانم تازه مي گردد به بوي
مطربان گويي در آوازند و مستان در سماع
شاهدان در حالت و شوريدگان درهاي و هوي
اي رفيق آنچ از بلاي عشق بر من مي رود
گر به ترک من نمي گويي به ترک من بگوي
اي که پاي رفتنت کندست و راه وصل تند
بازگشتن هم نشايد تا قدم داري بپوي
گر ببيني گريه زارم نداني فرق کرد
کآب چشمست اين که پيشت مي رود يا آب جوي
گوي را گفتند کاي بيچاره سرگردان مباش
گوي مسکين را چه تاوانست چوگان را به گوي
اي که گفتي دل بشوي از مهر يار مهربان
من دل از مهرش نمي شويم تو دست از من بشوي
سعديا عاشق نشايد بودن اندر خانقاه
شاهدبازي فراخ و زاهدان تنگ خوي
سرو سيمينا به صحرا مي روي
نيک بدعهدي که بي ما مي روي
کس بدين شوخي و رعنايي نرفت
خود چنيني يا به عمدا مي روي
روي پنهان دارد از مردم پري
تو پري روي آشکارا مي روي
گر تماشا مي کني در خود نگر
يا به خوشتر زين تماشا مي روي
مي نوازي بنده را يا مي کشي
مي نشيني يک نفس يا مي روي
اندرونم با تو مي آيد وليک
خائفم گر دست غوغا مي روي
ما خود اندر قيد فرمان توايم
تا کجا ديگر به يغما مي روي
جان نخواهد بردن از تو هيچ دل
شهر بگرفتي به صحرا مي روي
گر قدم بر چشم من خواهي نهاد
ديده بر ره مي نهم تا مي روي
ما به دشنام از تو راضي گشته ايم
وز دعاي ما به سودا مي روي
گر چه آرام از دل ما مي رود
همچنين مي رو که زيبا مي روي
ديده سعدي و دل همراه توست
تا نپنداري که تنها مي روي
اي باد صبحدم خبر دلستان بگوي
وصف جمال آن بت نامهربان بگوي
بگذار مشک و بوي سر زلف او بيار
ياد شکر مکن سخني زان دهان بگوي
بستم به عشق موي ميانش کمر چو مور
گر وقت بيني اين سخن اندر ميان بگوي
با بلبلان سوخته بال ضمير من
پيغام آن دو طوطي شکرفشان بگوي
دانم که باز بر سر کويش گذر کني
گر بشنود حديث منش در نهان بگوي
کاي دل ربوده از بر من حکم از آن توست
گر نيز گوييم به مثل ترک جان بگوي
هر لحظه راز دل جهدم بر سر زبان
دل مي طپد که عمر بشد وارهان بگوي
سر دل از زبان نشود هرگز آشکار
گر دل موافقت نکند کاي زبان بگوي
اي باد صبح دشمن سعدي مراد يافت
نزديک دوستان وي اين داستان بگوي
اي که به حسن قامتت سرو نديده ام سهي
گر همه دشمني کني از همه دوستان بهي
جور بکن که حاکمان جور کنند بر رهي
شير که پايبند شد تن بدهد به روبهي
از نظرت کجا رود ور برود تو همرهي
رفت و رها نمي کني آمد و ره نمي دهي
شايد اگر نظر کني اي که ز دردم آگهي
ور نکني اثر کند دود دل سحرگهي
سعدي و عمر و زيد را هيچ محل نمي نهي
وين همه لاف مي زنيم از دهل ميان تهي
اگرم حيات بخشي و گرم هلاک خواهي
سر بندگي به حکمت بنهم که پادشاهي
من اگر هزار خدمت بکنم گناهکارم
تو هزار خون ناحق بکني و بي گناهي
به کسي نمي توانم که شکايت از تو خوانم
همه جانب تو خواهند و تو آن کني که خواهي
تو به آفتاب ماني ز کمال حسن طلعت
که نظر نمي تواند که ببيندت که ماهي
من اگر چنان که نهيست نظر به دوست کردن
همه عمر توبه کردم که نگردم از مناهي
به خداي اگر به دردم بکشي که برنگردم
کسي از تو چون گريزد که تواش گريزگاهي
منم اي نگار و چشمي که در انتظار رويت
همه شب نخفت مسکين و بخفت مرغ و ماهي
و گر اين شب درازم بکشد در آرزويت
نه عجب که زنده گردم به نسيم صبحگاهي
غم عشق اگر بکوشم که ز دوستان بپوشم
سخنان سوزناکم بدهد بر آن گواهي
خضري چو کلک سعدي همه روز در سياحت
نه عجب گر آب حيوان به درآيد از سياهي
نشنيده ام که ماهي بر سر نهد کلاهي
يا سرو با جوانان هرگز رود به راهي
سرو بلند بستان با اين همه لطافت
هر روزش از گريبان سر برنکرد ماهي
گر من سخن نگويم در حسن اعتدالت
بالات خود بگويد زين راستتر گواهي
روزي چو پادشاهان خواهم که برنشيني
تا بشنوي ز هر سو فرياد دادخواهي
با لشکرت چه حاجت رفتن به جنگ دشمن
تو خود به چشم و ابرو برهم زني سپاهي
خيلي نيازمندان بر راهت ايستاده
گر مي کني به رحمت در کشتگان نگاهي
ايمن مشو که رويت آيينه ايست روشن
تا کي چنين بماند وز هر کناره آهي
گويي چه جرم ديدي تا دشمنم گرفتي
خود را نمي شناسم جز دوستي گناهي
اي ماه سروقامت شکرانه سلامت
از حال زيردستان مي پرس گاه گاهي
شيري در اين قضيت کهتر شده ز موري
کوهي در اين ترازو کمتر شده ز کاهي
ترسم چو بازگردي از دست رفته باشم
وز رستني نبيني بر گور من گياهي
سعدي به هر چه آيد گردن بنه که شايد
پيش که داد خواهي از دست پادشاهي
ندانم از من خسته جگر چه مي خواهي
دلم به غمزه ربودي دگر چه مي خواهي
اگر تو بر دل آشفتگان ببخشايي
ز روزگار من آشفته تر چه مي خواهي
به هرزه عمر من اندر سر هواي تو شد
جفا ز حد بگذشت اي پسر چه مي خواهي
ز ديده و سر من آن چه اختيار توست
به ديده هر چه تو گويي به سر چه مي خواهي
شنيده ام که تو را التماس شعر رهيست
تو کان شهد و نباتي شکر چه مي خواهي
به عمري از رخ خوب تو برده ام نظري
کنون غرامت آن يک نظر چه مي خواهي
دريغ نيست ز تو هر چه هست سعدي را
وي آن کند که تو گويي دگر چه مي خواهي