خداوندا در توفيق بگشاي
نظامي را ره تحقيق بنماي
دلي ده کو يقينت را بشايد
زباني کافرينت را سرايد
مده ناخوب را بر خاطرم راه
بدار از ناپسندم دست کوتاه
درونم را به نور خود برافروز
زبانم را ثناي خود در آموز
به داودي دلم را تازه گردان
زبورم را بلند آوازه گردان
عروسي را که پروردم به جانش
مبارک روي گردان در جهانش
چنان کز خواندنش فرخ شود راي
ز مشک افشاندش خلخ شود جاي
سوادش ديده راه پر نور دارد
سماعش مغز را معمور دارد
مفرح نامه دلهاش خوانند
کليد بند مشکل هاش دانند
معاني را بدو ده سربلندي
سعادت را بدو کن نقش بندي
به چشم شاه شيرين کن جمالش
که خود بر نام شيرينست فالش
نسيمي از عنايت يار او کن
ز فيضت قطره اي در کار او کن
چو فياض عنايت کرد ياري
بياراي کان معني تا چه داري
به نام آنکه هستي نام ازو يافت
فلک جنبش زمين آرام ازو يافت
خدائي کافرينش در سجودش
گواهي مطلق آمد بر وجودش
تعالي الله يکي بي مثل و مانند
که خوانندش خداوندان خداوند
فلک بر پاي دارو انجم افروز
خرد را بي ميانجي حکمت آموز
جواهر بخش فکرتهاي باريک
به روز آرنده شب هاي تاريک
غم و شادي نگار و بيم و اميد
شب و روز آفرين و ماه و خورشيد
نگه دارنده بالا و پستي
گوا بر هستي او جمله هستي
وجودش بر همه موجود قاهر
نشانش بر همه بيننده ظاهر
کواکب را به قدرت کارفرماي
طبايع را به صنعت گوهر آراي
مراد ديده باريک بينان
انيس خاطر خلوت نشينان
خداوندي که چون نامش بخواني
نيابي در جوابش لن تراني
نيايد پادشاهي زوت بهتر
ورا کن بندگي هم اوت بهتر
وراي هر چه در گيتي اساسيست
برون از هر چه در فکرت قياسيست
به جستجوي او بر بام افلاک
دريده وهم را نعلين ادراک
خرد در جستنش هشيار برخاست
چو دانستش نمي داند چپ از راست
شناسائيش بر کس نيست دشوار
وليکن هم به حيرت مي کشد کار
نظر ديدش چو نقش خويش برداشت
پس انگاهي حجاب از پيش برداشت
مبرا حکمش از زودي و ديري
منزه ذاتش از بالا و زيري
حروف کاينات ار بازجوئي
همه در تست و تو در لوح اوئي
چو گل صدپاره کن خود را درين باغ
که نتوان تندرست آمد بدين داغ
تو زانجا آمدي کاين جا دويدي
ازين جا در گذر کانجا رسيدي
ترازوي همه ايزدشناسي
چه باشد جز دليلي يا قياسي
قياس عقل تا آنجاست بر کار
که صانع را دليل آيد پديدار
مده انديشه را زين پيشتر راه
که يا کوه آيدت در پيش يا چاه
چو دانستي که معبودي ترا هست
بدار از جستجوي چون و چه دست
زهر شمعي که جوئي روشنائي
به وحدانيتش يابي گوائي
گه از خاکي چو گل رنگي برآرد
گه از آبي چو ما نقشي نگارد
خرد بخشيد تا او را شناسيم
بصارت داد تا هم زو هراسيم
فکند از هيئت نه حرف افلاک
رقوم هندسي بر تخته خاک
نبات روح را آب از جگر داد
چراغ عقل را پيه از بصر داد
جهت را شش گريبان در سر افکند
زمين را چار گوهر در برافکند
چنان کرد آفرينش را به آغاز
که پي بردن نداند کس بدان راز
چنانش در نورد آرد سرانجام
که نتواند زدن فکرت در آن گام
نشايد باز جست از خود خدائي
خدائي برتر است از کدخدائي
بفرسايد همه فرسودنيها
همو قادر بود بر بودنيها
چو بخشاينده و بخشنده جود
نخستين مايه ها را کرد موجود
بهر مايه نشاني از اخلاص
که او را در عمل کاري بود خاص
يکي را داد بخشش تا رساند
يکي را کرد ممسک تا ستاند
نه بخشنده خبر دارد ز دادن
نه آنکس کو پذيرفت از نهادن
نه آتش را خبر کو هست سوزان
نه آب آگه که هست از جان فروزان
خداونديش با کس مشترک نيست
همه حمال فرمانند و شک نيست
کرا زهره ز حمالان راهش
که تخليطي کند در بارگاهش
بسنجد خاک و موئي بر ندارد
بيارد باد و بوئي بر ندارد
زهي قدرت که در حيرت فزودن
چنين ترتيب ها داند نمودن
خبر داري که سياحان افلاک
چرا گردند گرد مرکز خاک
در اين محرابگه معبودشان کيست
وزين آمد شدن مقصودشان چيست
چه مي خواهند ازين محمل کشيدن
چه مي جويند ازين منزل بريدن
چرا اين ثابت است آن منقلب نام
که گفت اين را به جنب آن را بيارام
قبا بسته چو گل در تازه روئي
پرستش را کمر بستند گوئي
مرا حيرت بر آن آورد صدبار
که بندم در چنين بتخانه زنار
ولي چون کردحيرت تيزگامي
عنايت بانگ بر زد کاي نظامي
مشو فتنه برين بتها که هستند
که اين بتها نه خود را مي پرستند
همه هستند سرگردان چو پرگار
پديد آرنده خود را طلبکار
تو نيز آخر هم از دست بلندي
چرا بتخانه اي را در نبندي
چو ابراهيم بابت عشق ميباز
ولي بتخانه را از بت بپرداز
نظر بر بت نهي صورت پرستي
قدم بر بت نهي رفتي و رستي
نموداري که از مه تا به ماهيست
طلسمي بر سر گنج الهيست
طلسم بسته را با رنج يابي
چو بگشائي بزيرش گنج يابي
طبايع را يکايک ميل در کش
بدين خوبي خرد را نيل در کش
مبين در نقش گردون کان خيالست
گشودن بند اين مشکل محالست
مرا بر سر گردون رهبري نيست
جز آن کاين نقش دانم سرسري نيست
اگر دانستني بودي خود اين راز
يکي زين نقش ها در دادي آواز
ازين گردنده گنبدهاي پرنور
بجز گردش چه شايد ديدن از دور
درست آن شد که اين گردش به کاريست
درين گردندگي هم اختياريست
بلي در طبع هر داننده اي هست
که با گردنده گرداننده اي هست
از آن چرخه که گرداند زن پير
قياس چرخ گردنده همان گير
اگر چه از خلل يابي درستش
نگردد تا نگرداني نخستش
چو گرداند ورا دست خردمند
بدان گردش بماند ساعتي چند
هميدون دور گردون زين قياسست
شناسد هر که او گردون شناسست
اگر نارد نمودار خدائي
در اصطرلاب فکرت روشنائي
نه ز ابرو جستن آيد نامه نو
نه از آثار ناخن جامه تو
بدو جوئي بيابي از شبه نور
نيابي چون نه زو جوئي ز مه نور
ز هر نقشي که بنمود او جمالي
گرفتند اختران زان نقش فالي
يکي ده دانه جو محراب کرده
يکي سنگي دو اصطرلاب کرده
ز گردشهاي اين چرخ سبک رو
همان آيد کزان سنگ و از آن جو
مگو ز ارکان پديد آيند مردم
چنان کار کان پديد آيند از انجم
که قدرت را حوالت کرده باشي
حوالت را به آلت کرده باشي
اگر تکوين به آلت شد حوالت
چه آلت بود در تکوين آلت
اگر چه آب و خاک و باد و آتش
کنند آمد شدي با يکديگر خوش
همي تا زو خط فرمان نيايد
به شخص هيچ پيکر جان نيايد
نه هرک ايزدپرست ايزد پرستد
چو خود را قبله سازد خود پرستد
ز خود برگشتن است ايزد پرستي
ندارد روز با شب هم نشستي
خدا از عابدان آن را گزيند
که در راه خدا خود را نبيند
نظامي جام وصل آنگه کني نوش
که بر يادش کني خود را فراموش
خدايا چون گل ما را سرشتي
وثيقت نامه اي بر ما نوشتي
به ما بر خدمت خود عرض کردي
جزاي آن به خود بر فرض کردي
چو ما با ضعف خود دربند آنيم
که بگزاريم خدمت تا توانيم
تو با چندان عنايت ها که داري
ضعيفان را کجا ضايع گذاري
بدين اميدهاي شاخ در شاخ
کرم هاي تو ما را کرد گستاخ
و گرنه ما کدامين خاک باشيم
که از ديوار تو رنگي تراشيم
خلاصي ده که روي از خود بتابيم
به خدمت کردنت توفيق يابيم
ز ما خود خدمتي شايسته نايد
که شادروان عزت را بشايد
ولي چون بندگيمان گوشه گير است
ز خدمت بندگان را ناگزير است
اگر خواهي به ما خط در کشيدن
ز فرمانت که يارد سر کشيدن
و گر گردي ز مشتي خاک خشنود
ترا نبود زيان ما را بود سود
در آن ساعت که مامانيم و هوئي
ز بخشايش فرو مگذار موئي
بيامرز از عطاي خويش ما را
کرامت کن لقاي خويش ما را
من آن خاکم که مغزم دانه تست
بدين شمعي دلم پروانه تست
توئي کاول ز خاکم آفريدي
به فضلم زافرينش بر گزيدي
چو روي افروختي چشمم برافروز
چو نعمت داديم شکرم در آموز
به سختي صبر ده تا پاي دارم
در آساني مکن فرموش کارم
شناسا کن به حکمتهاي خويشم
برافکن برقع غفلت ز پيشم
هدايت را ز من پرواز مستان
چو اول دادي آخر باز مستان
به تقصيري که از حد بيش کردم
خجالت را شفيع خويش کردم
بهر سهوي که در گفتارم افتد
قلم در کش کزين بسيار افتد
رهي دارم بهفتاد و دو هنجار
از آن يکره گل و هفتاد و دوخار
عقيدم را در آن ره کش عماري
که هست آن راه راه رستگاري
تو را جويم ز هر نقشي که دانم
تو مقصودي ز هر حرفي که خوانم
ز سرگرداني تست اينکه پيوست
بهر نااهل و اهلي مي زنم دست
بعزم خدمتت برداشتم پاي
گر از ره ياوه گشتم راه بنماي
نيت بر کعبه آورد است جانم
اگر در باديه ميرم ندانم
بهر نيک و بدي کاندر ميانه است
کرم بر تست و انديگر بهانه است
يکي را پاي بشکستي و خواندي
يکي را بال و پردادي و راندي
ندانم تا من مسکين کدامم
ز محرومان و مقبولان چه نامم
اگر دين دارم و گر بت پرستم
بيامرزم بهر نوعي که هستم
به فضل خويش کن فضلي مرا يار
به عدل خود مکن با فعل من کار
ندارد فعل من آن زور بازو
که با عدل تو باشد هم ترازو
بلي از فعل من فضل تو نيش است
اگر بنوازيم بر جاي خويش است
به خدمت خاص کن خرسنديم را
بکس مگذار حاجت منديم را
چنان دارم که در نابود و در بود
چنان باشم کزو باشي تو خشنود
فراغم ده ز کار اين جهاني
چو افتد کار با تو خود تو داني
منه بيش از کشش تيمار بر من
بقدر زور من نه بار بر من
چراغم را ز فيض خويش ده نور
سرم را زاستان خود مکن دور
دل مست مرا هشيار گردان
ز خواب غفلتم بيدار گردان
چنان خسبان چو آيد وقت خوابم
که گر ريزد گلم ماند گلابم
زبانم را چنان ران بر شهادت
که باشد ختم کارم بر سعادت
تنم را در قناعت زنده دل دار
مزاجم را بطاعت معتدل دار
چو حکمي راند خواهي يا قضائي
به تسليم آفرين در من رضائي
دماغ دردمندم را دوا کن
دواش از خاک پاي مصطفي کن
محمد کافرينش هست خاکش
هزاران آفرين بر جان پاکش
چراغ افروز چشم اهل بينش
طراز کار گاه آفرينش
سرو سرهنگ ميدان وفا را
سپه سالار و سر خيل انبيا را
مرقع بر کش نر ماده اي چند
شفاعت خواه کار افتاده اي چند
رياحين بخش باغ صبحگاهي
کليد مخزن گنج الهي
يتيمان را نوازش در نسيمش
از آنجا نام شد در يتيمش
به معني کيمياي خاک آدم
به صورت توتياي چشم عالم
سراي شرع را چون چار حد بست
بنا بر چار ديوار ابد بست
ز شرع خود نبوت را نوي داد
خرد را در پناهش پيروي داد
اساس شرع او ختم جهانست
شريعت ها بدو منسوخ از آنست
جوانمردي رحيم و تند چون شير
زبانش گه کليد و گاه شمشير
ايازي خاص و از خاصان گزيده
ز مسعودي به محمودي رسيده
خدايش تيغ نصرت داده در چنگ
کز آهن نقش داند بست بر سنگ
به معجز بدگمانان را خجل کرد
جهاني سنگدل را تنگ دل کرد
چو گل بر آبروي دوستان شاد
چو سرو از آبخورد عالم آزاد
فلک را داده سروش سبز پوشي
عمامش باد را عنبر فروشي
زده در موکب سلطان سوارش
به نوبت پنج نوبت چار يارش
سرير عرش را نعلين او تاج
امين وحي و صاحب سر معراج
ز چاهي برده مهدي را به انجم
ز خاکي کرده ديوي را به مردم
خليل از خيل تاشان سپاهش
کليم از چاوشان بارگاهش
برنج و راحتش در کوه و غاري
حرم ماري و محرم سوسماري
گهي دندان بدست سنگ داده
گهي لب بر سر سنگي نهاده
لب و دندانش از آن در سنگ زد چنگ
که دارد لعل و گوهر جاي در سنگ
سر دندان کنش را زير چنبر
فلک دندان کنان آورده بر در
بصر در خواب و دل در استقامت
زبانش امتي گو تا قيامت
من آن تشنه لب غمناک اويم
که او آب من و من خاک اويم
به خدمت کرده ام بسيار تقصير
چه تدبير اي نبي الله چه تدبير
کنم درخواستي زان روضه پاک
که يک خواهش کني در کار اين خاک
برآري دست از آن برديماني
نمائي دست برد آنگه که داني
کالهي بر نظامي کار بگشاي
ز نفس کافرش زنار بگشاي
دلش در مخزن آسايش آور
بر آن بخشودني بخشايش آور
اگر چه جرم او کوه گران است
ترا درياي رحمت بيکرانست
بيامرزش روان آمرزي آخر
خداي رايگان آمرزي آخر
چو طالع موکب دولت روان کرد
سعادت روي در روي جهان کرد
خليفت وار نور صبح گاهي
جهان بستد سپيدي از سياهي
فلک را چتر بد سلطان ببايست
که الحق چتر بي سلطان نشايست
در آوردند مرغان دهل ساز
سحرگه پنج نوبت را به آواز
بدين تخت روان با جام جمشيد
به سلطاني برآمد نام خورشيد
ز دولتخانه اين هفت فغفور
سخن را تازه تر کردند منشور
طغان شاه سخن بر ملک شد چير
قراخان قلم را داد شمشير
بدين شمشير هر کو کار کم کرد
قلم شمشير شد دستش قلم کرد
من از ناخفتن شب مست مانده
چو شمشيري قلم در دست مانده
بدين دل کز کدامين در در آيم
کدامين گنج را سر برگشايم
چه طرز آرم که ارز آرد زبان را
چه برگيرم که در گيرد جهان را
درآمد دولت از در شاد در روي
هزارم بوسه خوش داد بر روي
که کار آمد برون از قالب تنگ
کليدت را در گشادند آهن از سنگ
چنين فرمود شاهنشاه عالم
که عشقي نوبرآر از راه عالم
که صاحب حالتان يکباره مردند
زبي سوزي همه چون يخ فسردند
فلک را از سر خنجر زباني
تراشيدي ز سر موي معاني
عطارد را قلم مسمار کردي
پرند زهره بر تن خار کردي
چو عيسي روح را درسي درآموز
چو موسي عشق را شمعي برافروز
ز تو پيروزه بر خاتم نهادن
ز ما مهر سليماني گشادن
گرت خواهيم کردن حق شناسي
نخواهي کردن آخر ناسپاسي
و گر با تو دم ناساز گيريم
چو فردوسي زمزدت باز گيريم
تواني مهر يخ بر زر نهادن
فقاعي را تواني سر گشادن
دلم چو ديد دولت را هم آواز
ز دولت کرد بر دولت يکي ناز
و گر چون مقبلان دولت پرستي
طمع را ميل در کش باز رستي
که وقت ياري آمد ياريي کن
درين خون خوردنم غمخواريي کن
ز من فربه تران کاين جنس گفتند
به بازوي ملوک اين لعل سفتند
به دولت داشتند انديشه را پاس
نشايد لعل سفتن جز به الماس
سخنهائي ز رفعت تا ثريا
به اسباب مهيا شد مهيا
منم روي از جهان در گوشه کرده
کفي پست جوين ره توشه کرده
چو ماري بر سر گنجي نشسته
ز شب تا شب بگردي روزه بسته
چو زنبوري که دارد خانه تنگ
در آن خانه بود حلواي صد رنگ
به فر شه که روزي ريز شاخست
کرم گر تنگ شد روزي فراخست
چو خواهم مرغم از روزن درآيد
زمين بشکافد و ماهي برآيد
از آن دولت که باداعداش بر هيچ
به همت ياريي خواهم دگر هيچ
بسا کارا که شد روشن تر از ماه
به همت خاصه همت همت شاه
گر از دنيا وجوهي نيست در دست
قناعت را سعادت باد کان هست
چون سلطان جوان شاه جوانبخت
که برخوردار باد از تاج و از تخت
سرير افروز اقليم معاني
ولايت گير ملک زندگاني
پناه ملک شاهنشاه طغرل
خداوند جهان سلطان عادل
ملک طغرل که داراي وجود است
سپهر دولت و درياي جود است
به سلطاني به تاج و تخت پيوست
به جاي ارسلان بر تخت بنشست
من اين گنجينه را در مي گشادم
بناي اين عمارت مي نهادم
مبارک بود طالع نقش بستم
فلک گفتا مبارک باد و هستم
بدين طالع که هست اين نقش را فال
مرا چون نقش خود نيکو کند حال
چو نقش از طالع سلطان نمايد
چو سلطان گر جهان گيرست شايد
ازين پيکر که معشوق دل آمد
به کم مدت فراغت حاصل آمد
درنگ از بهر آن افتاد در راه
که تا از شغلها فارغ شود شاه
حبش را زلف بر طمغاج بندد
طراز شوشتر در چاج بندد
به باز چتر عنقا را بگيرد
به تاج زر ثريا را بگيرد
شکوهش چتر بر گردون رساند
سمندش کوه از جيحون جهاند
به فتح هفت کشور سر برآرد
سر نه چرخ را در چنبر آرد
گهش خاقان خراج چين فرستد
گهش قيصر گزيت دين فرستد
بحمدالله که با قدر بلندش
کمالي در نيابد جز سپندش
من از شفقت سپند مادرانه
بدود صبحدم کردم روانه
به شرط آنکه گر بوئي دهد خوش
نهد بر نام من نعلي بر آتش
بدان لفظ بلند گوهر افشان
که جان عالمست و عالم جان
اتابک را بگويد کاي جهانگير
نظامي وانگهي صدگونه تقصير
نيامد وقت آن کاو را نوازيم؟
ز کار افتاده اي را کار سازيم؟
به چشمي چشم اين غمگين گشائيم؟
به ابروئيش از ابروچين گشائيم؟
ز ملک ما که دولت راست بنياد
چه باشد گر خرابي گردد آباد
چنين گوينده اي در گوشه تا کي
سخنداني چنين بي توشه تا کي
از آن شد خانه خورشيد معمور
که تاريکان عالم را دهد نور
سخاي ابر از آن آمد جهانگير
که در طفلي گياهي را دهد شير
کنون عمريست کين مرغ سخنسنج
به شکر نعمت ما مي برد رنج
نخورده جامي از ميخانه ما
کند از شکرها شکرانه ما
شفيعي چون من و چون او غلامي
چو تو کيخسروي کمتر ز جامي
نظامي چيست اين گستاخ روئي
که با دولت کني گستاخ گوئي
خداوندي که چون خاقان و فغفور
به صد حاجت دري بوسندش از دور
چه عذر آري تو اي خاکي تر از خاک
کو گويائي درين خط خطرناک
يکي عذر است کو در پادشاهي
صفت دارد ز درگاه الهي
بدان در هر که بالاتر فروتر
کسي کافکنده تر گستاخ روتر
نه بيني برق کاهن را بسوزد
چراغ پيره زن چون برفروزد
همان دريا که موجش سهمناکست
گلي را باغ و باغي را هلاکست
سليمانست شه با او درين راه
گهي ماهي سخن گويد گهي ماه
دبيران را به آتش گاه سباک
گهي زر در حساب آيد گهي خاک
خدايا تا جهان را آب و رنگست
فلک را دور و گيتي را درنگست
جهان را خاص اين صاحبقران کن
فلک را يار اين گيتي ستان کن
ممتع دارش از بخت و جواني
ز هر چيزش فزون ده زندگاني
مبادا دولت از نزديک او دور
مبادا تاج را بي فرق او نور
فراخي باد از اقبالش جهان را
ز چترش سربلندي آسمان را
مقيم جاوداني باد جانش
حريم زندگاني آستانش
به فرح فالي و فيروزمندي
سخن را دادم از دولت بلندي
طراز آفرين بستم قلم را
زدم بر نام شاهنشه رقم را
سرو سر خيل شاهان شاه آفاق
چو ابرو با سري هم جفت و هم طاق
ملک اعظم اتابک داور دور
که افکند از جهان آوازه جور
ابو جعفر محمد کز سر جود
خراسان گير خواهد شد چو محمود
جهانگير آفتاب عالم افروز
بهر بقعه قران ساز و قرين سوز
دليل آنک آفتاب خاص و عام است
که شمس الدين والدنياش نام است
چنان چون شمس کانجم را دهد نور
دهد ما را سعادت چشم بد دور
در آن بخشش که رحمت عام کردند
دو صاحب را محمد نام کردند
يکي ختم نبوت گشته ذاتش
يکي ختم ممالک بر حياتش
يکي برج عرب را تا ابد ماه
يکي ملک عجم را از ازل شاه
يکي دين را ز ظلم آزاد کرده
يکي دنيا به عدل آباد کرده
زهي نامي که کرد از چشمه نوش
دو عالم را دو ميمش حلقه در گوش
زرشک نام او عالم دو نيم است
که عالم را يکي او را دو ميم است
به ترکان قلم بي نسخ تاراج
يکي ميمش کمر بخشد يکي تاج
به نور تاجبخشي چون درخشست
بدين تاييد نامش تاج بخشست
چو طوفي سوي جود آرد وجودش
ز جودي بگذرد طوفان جودش
فلک با او کرا گويد که برخيز
که هست اين قايم افکن قايم آويز
محيط از شرم جودش زير افلاک
جبين واري عرق شد بر سر خاک
چو دريا در دهد بي تلخ روئي
گهر بخشد چو کان بي تنگ خوئي
ببارش تيغ او چون آهنين ميغ
کليد هفت کشور نام آن تيغ
جهت شش طاق او بر دوش دارد
فلک نه حلقه هم در گوش دارد
جهان چون مادران گشته مطيعش
بنام عدل زاده چون ربيعش
خبرهائي که بيرون از اثير است
به کشف خاطر او در ضمير است
کدامين علم کو در دل ندارد
کدام اقبال کو حاصل ندارد
به سر پنجه چو شيران دلير است
بدين شير افکني يارب چه شير است؟
نه با شيري کسي را رنجه دارد
نه از شيران کسي هم پنجه دارد
سنانش از موي باريکي سترده
ز چشم موي بينان موي برده
ز هر مقراضه کو چون صبح رانده
عدو چون ميخ در مقراض مانده
زهر شمشير کو چون صبح جسته
مخالف چون شفق در خون نشسته
سمندش در شتاب آهنگ بيشي
فلک را هفت ميدان داده پيشي
زمين زير عنانش گاو ريش است
اگر چه هم عنان گاوميش است
کله بر چرخ دارد فرق بر ماه
کله داري چنين بايد زهي شاه
همه عالم گرفت از نيک رائي
چنين باشد بلي ظل خدائي
سياهي و سپيدي هر چه هستند
گذشت از کردگار او را پرستند
زره پوشان درياي شکن گير
به فرق دشمنش پوينده چون تير
طرفداران کوه آهنين چنگ
به رجم حاسدش برداشته سنگ
گلوي خصم وي سنگين درايست
چو مقناطيس از آن آهنربايست
نشد غافل ز خصم آگاهي اينست
نخسبد شرط شاهنشاهي اينست
اتابيک ايلد گز شاه جهان گير
که زد بر هفت کشور چار تکبير
دو عالم را بدين يک جان سپرده است
چو جانش هست نتوان گفت مرده است
جهان زنده بدين صاحبقرانست
درين شک نيست کو جان جهانست
جز اين يکسر ندارد شخص عالم
مبادا کز سرش موئي شود کم
کس از مادر بدين دولت نزاده است
حبش تا چين بدين دولت گشاده است
فکنده در عراق او باده در جام
فتاده هيبتش در روم و در شام
صليب زنگ را بر تارک روم
به دندان ظفر خائيده چون موم
سياه روم را کز ترک شد پيش
به هندي تيغ کرده هندوي خويش
شکارستان او ابخاز و دربند
شبيخونش به خوارزم و سمرقند
ز گنجه فتح خوزستان که کرده است؟
ز عمان تا به اصفاهان که خورده است؟
مميراد اين فروغ از روي اين ماه
ميفتاد اين کلاه از فرق اين شاه
هر آن چيزي که او را نيست مقصود
به آتش سوخته گر هست خود عود
هر آنکس کز جهان با او زند سر
در آب افتاد اگر خود هست شکر
هر آن شخصي که او را هست ازو رنج
به زير خاک باد ار خود بود گنج
زهي دارنده اورنگ شاهي
حوالت گاه تاييد الهي
پناه سلطنت پشت خلافت
ز تيغت تا عدم موئي مسافت
فريدون دوم جمشيد ثاني
غلط گفتم که حشواست اين معاني
فريدون بود طفلي گاو پرورد
تو بالغ دولتي هم شير و هم مرد
ستد جمشيد را جان مار ضحاک
ترا جان بخشد اژدرهاي افلاک
گر ايشان داشتندي تخت با تاج
تو تاج و تخت مي بخشي به محتاج
کند هر پهلوي خسرونشاني
تو خود هم خسروي هم پهلواني
سليمان را نگين بود و ترا دين
سکندر داشت آيينه تو آيين
نديدند آنچه تو ديدي ز ايام
سکندر ز اينه جمشيد از جام
زهي ملک جواني خرم از تو
اساس زندگاني محکم از تو
اگر صد تخت خود بر پشت پيلست
چوبي نقش تو باشد تخت نيلست
به تيغ آهنين عالم گرفتي
به زرين جام جاي جم گرفتي
به آهن چون فراهم شد خزينه
از آهن وقف کن بر آبگينه
به دستوري حديثي چند کوتاه
بخواهم گفت اگر فرمان دهد شاه
من از سحر سحر پيکان راهم
جرس جنبان هارورتان شاهم
نخستين مرغ بودم من درين باغ
گرم بلبل کني کينت و گر زاغ
به عرض بندگي دير آمدم دير
و گر دير آمدم شير آمدم شير
چه خوش گفت اين سخن پير جهانگرد
که دير آي و درست آي اي جوانمرد
در اين انديشه بودم مدتي چند
که نزلي سازم از بهر خداوند
نبودم تحفه چيپال و فغفور
که پيش آرم زمين را بوسم از دور
بدين مشتي خيال فکرت انگيز
بساط بوسه را کردم شکر ريز
اگر چه مور قربان را نشايد
ملخ نزل سليمان را نشايد
نبود آبي جز اين در مغز ميغم
و گر بودي نبودي جان دريغم
به ذره آفتابي را که گيرد
به گنجشکي عقابي را که گيرد
چه سود افسوس من کز کدخدائي
جز اين موئي ندارم در کيائي
حديث آنکه چون دل گاه و بيگاه
ملازم نيستم در حضرت شاه
نباشد بر ملک پوشيده رازم
که من جز با دعا باکس نسازم
نظامي اکدشي خلوت نشينست
که نيمي سرکه نيمي انگبينست
ز طبع تر گشاده چشمه نوش
بزهد خشک بسته بار بر دوش
دهان زهدم ار چه خشک خانيست
لسان رطبم آب زندگانيست
چو مشک از ناف عزلت بو گرفتم
به تنهائي چو عنقا خو گرفتم
گل بزم از چو من خاري نيايد
ز من غير از دعا کاري نيايد
ندانم کرد خدمتهاي شاهي
مگر لختي سجود صبحگاهي
رعونت در دماغ از دام ترسم
طمع در دل ز کار خام ترسم
طمع را خرقه بر خواهم کشيدن
رعونت را قبا خواهم دريدن
من و عشقي مجرد باشم آنگاه
بياسايم چو مفرد باشم آنگاه
سر خود را به فتراکت سپارم
ز فتراکت چو دولت سر بر آرم
گرم دور افکني در بوسم از دور
و گر بنوازيم نور علي نور
به يک خنده گرت بايد چو مهتاب
شب افروزي کنم چون کرم شبتاب
چو دولت هر که را دادي به خود راه
نبشتي بر سرش يامير يا شاه
چو چشم صبح در هر کس که ديدي
پلاس ظلمت ازوي در کشيدي
به هر کشور که چون خورشيد راندي
زمين را بدره بدره زر فشاندي
زر افشانت همه ساله چنين باد
چو تيغت حصن جانت آهنين باد
جهان بيرون مباد از حکم و رايت
زمين خالي مباد از خاک پايت
سرت زير کلاه خسروي باد
به خسرو زادگان پشتت قوي باد
به هر منزل که مشک افشان کني راه
منور باش چون خورشيد و چون ماه
به هر جانب که روي آري به تقدير
رکابت باد چون دولت جهانگير
جنابت بر همه آفاق منصور
سپاهت قاهر و اعدات مقهور
سبک باش اي نسيم صبح گاهي
تفضل کن بدان فرصت که خواهي
زمين را بوسه ده در بزم شاهي
که دارد بر ثريا بارگاهي
جهان بخش آفتاب هفت کشور
که دين و دولت ازوي شد مظفر
شه مشرق که مغرب را پناهست
قزل شه کافسرش بالاي ماهست
چو مهدي گر چه شد مغرب وثاقش
گذشت از سر حد مشرق يتاقش
نگينش گر نهد يک نقش بر موم
خراج از چين ستاند جزيت از روم
اگر خواهد به آب تيغ گل رنگ
برآرد رود روس از چشمه زنگ
گرش بايد به يک فتح الهي
فرو شويد ز هندوستان سياهي
ز بيم وي که جور از دور بر دست
چو برق ار فتنه اي زاد است مردست
چو ابر از جودهاي بي دريغش
جهان روشن شده مانند تيغش
سخاي ابر چون بگشايد از بند
بصد تري فشاند قطره اي چند
ببخشد دست او صد بحر گوهر
که در بخشش نگردد ناخنش تر
به خورشيدي سريرش هست موصوف
به مه بر کرده معروفيش معروف
زمين هفت است و گر هفتاد بودي
اگر خاکش نبودي باد بودي
زحل گر نيستي هندوي اين نام
بدين پيري در افتادي ازين بام
ارس را در بيابان جوش باشد
چو در دريا رسد خاموش باشد
اگر دشمن رساند سر به افلاک
بدين درگه چه بوسد جز سر خاک
اگر صد کوه در بندد به بازو
نباشد سنگ با زر هم ترازو
از آن منسوج کو را دور دادست
به چار ارکان کمربندي فتادست
وزان خلعت که اقبالش بريدست
به هفت اختر کله واري رسيدست
وزان آتش که الماسش فروزد
عدو گر آهنين باشد بسوزد
چو ديو از آهنش دشمن گريزد
که بر هر شخص کافتد برنخيزد
ز تيغي کانچنان گردن گذارد
چه خارد خصم اگر گردن نخارد
زکال از دود خصمش عود گردد
که مريخ از ذنب مسعود گردد
حياتش با مسيحا هم رکابست
صبوحش تا قيامت در حسابست
به آب و رنگ تيغش برده تفضيل
چو نيلوفر هم از دجله هم از نيل
بهر حاجت که خلق آغاز کرده
دري دارد چو دريا باز کرده
کس از درياي فضلش نيست محروم
ز درويش خزر تا منعم روم
پي موريست از کين تا به مهرش
سر موئيست از سر تا سپهرش
هر آن موري که يابد بر درش بار
سليمانيش بايد نوبتي دار
هر آن پشه که برخيزد ز راهش
سر نمرود زيبد بارگاهش
زناف نکته نامش مشک ريزد
چو سنبل خورد از آهو مشک خيزد
ز ادراکش عطارد خوشه چينست
مگر خود نام خانش خوشه زينست
چو بر دريا زند تيغ پلالک
به ماهي گاو گويد کيف حالک
گر از نعلش هلال اندازه گيرد
فلک را حلقه در دروازه گيرد
ضميرش کاروانسالار غيب است
توانا را ز دانائي چه عيب است
به مجلس گر مي و ساقي نماند
چو باقي ماند او باقي نماند
از آن عهده که در سر دارد اين عهد
بدين مهدي توان رستن از اين مهد
اگر طوفان بادي سهمناکست
سليماني چنين داري چه باکست
اگر خود مار ضحاکي زند نيش
چو در خيل فريدوني مينديش
بر اهل روزگار از هر قراني
نيامد بي ستمکاري زماني
ز خسف اين قران ما را چه بيمست
که دارا دادگر داور رحيمست
قراني را که با اين داد باشد
چو فال از باد باشد باد باشد
جهان از درگهش طاقي کمينه است
بر اين طاق آسمان جام آبگينه است
بر آن اوج از چو ما گردي چه خيزد
که ابر آنجا رسد آبش بريزد
بر آن درگه چو فرصت يابي اي باد
بيار اين خواجه تاش خويش را ياد
زمين بوسي کن از راه غلامي
چنان گو کاين چنين گويد نظامي
که گر بودم ز خدمت دور يک چند
نبودم فارغ از شغل خداوند
چو شد پرداخته در سلک اوراق
مسجل شد بنام شاه آفاق
چو دانستم که اين جمشيد ثاني
که بادش تا قيامت زندگاني
اگر برگ گلي بيند در اين باغ
بنام شاه آفاقش کند داغ
مرا اين رهنموني بخت فرمود
که تا شه باشد از من بنده خشنود
شنيدستم که دولت پيشه اي بود
که با يوسف رخيش انديشه اي بود
چنان در کار آن دلدار دل بست
که از تيمار کار خويشتن رست
چنان در دل نشاند آن دلستان را
که با جانش مسلسل کرد جان را
گرش صد باغ بخشيدندي از نور
نبردي منت يک خوشه انگور
چو دادندي گلي بر دست يارش
رخ از شادي شدي چون نوبهارش
به حکم آنکه يار او را چو جان بود
مدام از شادي او شادمان بود
مراد شه که مقصود جهانست
بعينه با برادر هم چنانست
مباد اين درج دولت را نوردي
ميفتاد اندر اين نوشاب گردي
جمالش باد دايم عالم افروز
شبش معراج باد و روز نوروز
بقدر آنکه باد از زلف مشگين
گهي هندوستان سازد گهي چين
همه ترکان چين بادند هندوش
مباد از چينيان چيني برابر وش
حسودش بسته بند جهان باد
چو گردد دوست بستش پرنيان باد
مطيعش را زمي پر باد گشتي
چو ياغي گشت بادش تيز دشتي
چنين نزلي که يابي پرمانيش
مبارکباد بر جان و جوانيش
مرا چون هاتف دل ديد دمساز
بر آورد از رواق همت آواز
که بشتاب اي نظامي زود ديرست
فلک بد عهد و عالم زود سيرست
بهاري نو برآر از چشمه نوش
سخن را دست بافي تازه در پوش
در اين منزل بهمت ساز بردار
درين پرده به وقت آواز بردار
کمين سازند اگر بي وقت راني
سراندازند اگر بي وقت خواني
زبان بگشاي چون گل روزکي چند
کز اين کردند سوسن را زبان بند
سخن پولاد کن چون سکه زر
بدين سکه درم را سکه مي بر
نخست آهنگري باتيغ بنماي
پس آنگه صيقلي را کارفرماي
سخن کان از سر انديشه نايد
نوشتن را و گفتن را نشايد
سخن را سهل باشد نظم دادن
ببايد ليک بر نظم ايستادن
سخن بسيار داري اندکي کن
يکي را صد مکن صد را يکي کن
چو آب از اعتدال افزون نهد گام
ز سيرابي به غرق آرد سرانجام
چو خون در تن عادت بيش گردد
سزاي گوشمال نيش گردد
سخن کم گوي تا بر کار گيرند
که در بسيار بد بسيار گيرند
ترا بسيار گفتن گر سليم است
مگو بسيار دشنامي عظيم است
سخن جانست و جان داروي جانست
مگر چون جان عزيز از بهر آنست
تو مردم بين که چون بيراي و هوشند
که جاني را به ناني مي فروشند
سخن گوهر شد و گوينده غواص
به سختي در کف آيد گوهر خاص
ز گوهر سفتن استادان هراسند
که قيمت مندي گوهر شناسند
نه بيني وقت سفتن مرد حکاک
به شاگردان دهد در خطرناک
اگر هشيار اگر مخمور باشي
چنان زي کز تعرض دور باشي
هزارت مشرف بي جامگي هست
به صد افغان کشيده سوي تو دست
به غفلت بر مياور يک نفس را
مدان غافل ز کار خويش کس را
نصيحت هاي هاتف چون شنيدم
چون هاتف روي در خلوت کشيدم
در آن خلوت که دل درياست آنجا
همه سرچشمه ها آنجاست آنجا
نهادم تکيه گاه افسانه اي را
بهشتي کردم آتش خانه اي را
چو شد نقاش اين بتخانه دستم
جز آرايش بر او نقشي نبستم
اگر چه در سخن کاب حياتست
بود جايز هر آنچه از ممکنات است
چو بتوان راستي را درج کردن
دروغي را چه بايد خرج کردن
ز کژ گوئي سخن را قدر کم گشت
کسي کو راستگو شد محتشم گشت
چو صبح صادق آمد راست گفتار
جهان در زر گرفتش محتشم وار
چو سرو از راستي بر زد علم را
نديد اندر خزان تاراج غم را
مرا چون مخزن الاسرار گنجي
چه بايد در هوس پيمود رنجي
وليکن در جهان امروز کس نيست
که او را درهوس نامه هوس نيست
هوس پختم به شيرين دستکاري
هوس ناکان غم را غمگساري
چنان نقش هوس بستم بر او پاک
که عقل از خواندنش گردد هوسناک
نه در شاخي زدم چون ديگران دست
که بروي جز رطب چيزي توان بست
حديث خسرو و شيرين نهان نيست
وزان شيرين تر الحق داستان نيست
اگر چه داستاني دلپسند است
عروسي در وقايه شهربند است
بياضش در گزارش نيست معروف
که در بردع سوادش بود موقوف
ز تاريخ کهن سالان آن بوم
مرا اين گنج نامه گشت معلوم
کهن سالان اين کشور که هستند
مرا بر شقه اين شغل بستند
نيارد در قبولش عقل سستي
که پيش عاقلان دارد درستي
نه پنهان بر درستيش آشکار است
اثرهائي کز ايشان يادگار است
اساس بيستون و شکل شبديز
هميدون در مداين کاخ پرويز
هوسکاري آن فرهاد مسکين
نشان جوي شير و قصر شيرين
همان شهر و دو آب خوشگوارش
بناي خسرو و جاي شکارش
حديث باربد با ساز دهرود
همان آرام گاه شه به شهرود
حکيمي کاين حکايت شرح کردست
حديث عشق از ايشان طرح کردست
چو در شصت اوفتادش زندگاني
خدنگ افتادش از شست جواني
به عشقي در که شست آمد پسندش
سخن گفتن نيامد سودمندش
نگفتم هر چه دانا گفت از آغاز
که فرخ نيست گفتن گفته را باز
در آن جزوي که ماند از عشقبازي
سخن راندم نيت بر مرد غازي
مراکز عشق به نايد شعاري
مبادا تا زيم جز عشق کاري
فلک جز عشق محرابي ندارد
جهان بي خاک عشق آبي ندارد
غلام عشق شو کانديشه اين است
همه صاحب دلان را پيشه اين است
جهان عشقست و ديگر زرق سازي
همه بازيست الا عشقبازي
اگر بي عشق بودي جان عالم
که بودي زنده در دوران عالم
کسي کز عشق خالي شد فسردست
کرش صد جان بود بي عشق مردست
اگر خود عشق هيچ افسون نداند
نه از سوداي خويشت وارهاند
مشو چون خر بخورد و خواب خرسند
اگر خود گربه باشد دل در و بند
به عشق گربه گر خود چيرباشي
از آن بهتر که با خود شيرباشي
نرويد تخم کس بي دانه عشق
کس ايمن نيست جز در خانه عشق
ز سوز عشق بهتر در جهان چيست
که بي او گل نخنديد ابر نگريست
شنيدم عاشقي را بود مستي
و از آنجا خاست اول بت پرستي
همان گبران که بر آتش نشستند
ز عشق آفتاب آتش پرستند
مبين در دل که او سلطان جانست
قدم در عشق نه کو جان جانست
هم از قبله سخن گويد هم از لات
همش کعبه خزينه هم خرابات
اگر عشق اوفتد در سينه سنگ
به معشوقي زند در گوهري چنگ
که مغناطيس اگر عاشق نبودي
بدان شوق آهني را چون ربودي
و گر عشقي نبودي بر گذرگاه
نبودي کهربا جوينده کاه
بسي سنگ و بسي گوهر بجايند
نه آهن را نه که را مي ربايند
هران جوهر که هستند از عدد بيش
همه دارند ميل مرکز خويش
گر آتش در زمين منفذ نيابد
زمين بشکافد و بالا شتابد
و گر آبي بماند در هوا دير
به ميل طبع هم راجع شود زير
طبايع جز کشش کاري ندانند
حکيمان اين کشش را عشق خوانند
گر انديشه کني از راه بينش
به عشق است ايستاده آفرينش
گر از عشق آسمان آزاد بودي
کجا هرگز زمين آباد بودي
چو من بي عشق خود را جان نديدم
دلي بفروختم جاني خريدم
ز عشق آفاق را پردود کردم
خرد را ديده خواب آلود کردم
کمر بستم به عشق اين داستان را
صلاي عشق در دادم جهان را
مبادا بهره مند از وي خسيسي
به جز خوشخواني و زيبانويسي
ز من نيک آمد اين اربد نويسند
به مزد من گناه خود نويسند
در آن مدت که من در بسته بودم
سخن با آسمان پيوسته بودم
گهي برج کواکب مي بريدم
گهي ستر ملايک مي دريدم
يگانه دوستي بودم خدائي
به صد دل کرده با جان آشنائي
تعصب را کمر در بسته چون شير
شده بر من سپر بر خصم شمشير
در دنيا بدانش بند کرده
ز دنيا دل بدين خرسند کرده
شبي در هم شده چون حلقه زر
به نقره نقره زد بر حلقه در
درآمد سر گرفته سر گرفته
عتابي سخت با من در گرفته
که احسنت اي جهاندار معاني
که در ملک سخن صاحبقراني
پس از پنجاه چله در چهل سال
مزن پنجه در اين حرف ورق مال
درين روزه چو هستي پاي بر جاي
به مردار استخواني روزه مگشاي
نکرده آرزو هرگز ترا بند
که دنيا را نبودي آرزومند
چو داري در سنان نوک خامه
کليد قفل چندين گنج نامه
مسي را زر بر اندودن غرض چيست
زر اندر سيم تر زين مي توان زيست
چرا چون گنج قارون خاک بهري
نه استاد سخن گويان دهري؟
در توحيد زن کاوازه داري
چرا رسم مغان را تازه داري
سخندانان دلت را مرده دانند
اگر چه زند خوانان زنده خوانند
ز شورش کردن آن تلخ گفتار
ترشروئي نکردم هيچ در کار
ز شيرين کاري شيرين دلبند
فرو خواندم به گوشش نکته اي چند
وزان ديبا که مي بستم طرازش
نمودم نقش هاي دل نوازش
چو صاحب سنگ ديد آن نقش ارژنگ
فرو ماند از سخت چون نقش بر سنگ
بدو گفتم ز خاموشي چه جوئي
زبانت کو که احسنتي بگوئي
به صد تسليم گفت اي من غلامت
زبانم وقف بر تسبيح نامت
چو بشنيدم ز شيرين داستان را
ز شيريني فرو بردم زبان را
چنين سحري تو داني ياد کردن
بتي را کعبه اي بنياد کردن
مگر شيرين بدان کردي دهانم
که در حلقم شکر گردد زبانم
اگر خوردم زبان را من شکروار
زبان چون توئي بادا شکربار
به پايان بر چو اين ره بر گشادي
تمامش کن چو بنيادش نهادي
در اين گفتن ز دولت ياريت باد
برومندي و برخورداريت باد
چرا گشتي درين بي غوله پا بست
چنين نقد عراقي بر کف دست
رکاب از شهربند گنجه بگشاي
عنان شير داري پنجه بگشاي
فرس بيرون فکن ميدان فراخست
تو سرسبزي و دولت سبز شاخست
زمانه نغز گفتاري ندارد
و گر دارد چو تو باري ندارد
همائي کن برافکن سايه برکار
ولايت را به جغدي چند مسپار
چراغند اين دو سه پروانه خويش
پديدار آمده در خانه خويش
دو منزل گر شوند از شهر خود دور
نبيني هيچ کس را رونق و نور
تو آن خورشيد نوراني قياسي
که مشرق تا به مغرب روشناسي
چو تو حالي نهادي پاي در پيش
به کنجي هر کسي گيرد سر خويش
هم آفاق هنر يابد حصاري
هم اقليم سخن بيند سواري
به تندي گفتم اي بخت بلندم
نه تو قصابي و من گوپسندم
مدم دم تا چراغ من نميرد
که در موسي دم عيسي نگيرد
به حشوي چندم آتش برميفروز
که من خود چون چراغم خويشتن سوز
من آن شيشه ام که گر بر من زني سنگ
ز نام و کنيتم گيرد جهان ننگ
مسي بيني زري به روي کشيده
به مرداري کلابي بر دميده
نبيني جز هواي خويش قوتم
بجز بادي نيابي در بروتم
فلک در طالعم شيري نموده است
وليکن شير پشمينم چه سوداست
نه آن شيرم که با دشمن برآيم
مرا آن بس که من با من برآيم
نشاطي پيش ازين بود آن قدم رفت
غروري کز جواني بود هم رفت
حديث کودکي و خودپرستي
رها کن کان خيالي بود و مستي
چو عمر از سي گذشتت يا خود از بيست
نمي شايد دگر چون غافلان زيست
نشاط عمر باشد تا چهل سال
چهل ساله فرو ريزد پر و بال
پس از پنجه نباشد تندرستي
بصر کندي پذيرد پاي سستي
چو شصت آمد نشست آمد پديدار
چو هفتاد آمد افتاد آلت از کار
به هشتاد و نود چون در رسيدي
بسا سخني که از گيتي کشيدي
وز آنجا گر به صد منزل رساني
بود مرگي به صورت زندگاني
اگر صد سال ماني ور يکي روز
ببايد رفت ازين کاخ دل افروز
پس آن بهتر که خود را شاد داري
در آن شادي خدا را ياد داري
به وقت خوشدلي چون شمع پرتاب
دهن پر خنده داري ديده پر آب
چو صبح آن روشنان از گريه رستند
که برق خنده را بر لب ببستند
چوبي گريه نشايد بود خندان
وزين خنده نشايد بست دندان
بياموزم تو را گر کاربندي
که بي گريه زماني خوش بخندي
چو خندان گردي از فرخنده فالي
بخندان تنگدستي را به مالي
نه بيني آفتاب آسمان را
کز آن خندد که خنداند جهان را
چنين گفت آن سخن گوي کهن زاد
که بودش داستانهاي کهن ياد
که چون شد ماه کسري در سياهي
به هرمز داد تخت پادشاهي
جهان افروز هرمز داد مي کرد
به داد خود جهان آباد مي کرد
همان رسم پدر بر جاي مي داشت
دهش بر دست و دين بر پاي مي داشت
نسب را در جهان پيوند مي خواست
به قربان از خدا فرزند مي خواست
به چندين نذر و قربانش خداوند
نرينه داد فرزندي چه فرزند
گرامي دري از درياي شاهي
چراغي روشن از نور الهي
مبارک طالعي فرخ سريري
به طالع تاجداري تخت گيري
پدر در خسروي ديده تمامش
نهاده خسرو پرويز نامش
از آن شد نام آن شهزاده پرويز
که بودي دايم از هر کس پر آويز
گرفته در حريرش دايه چون مشک
چو مرواريد تر در پنبه خشک
رخي از آفتاب اندوه کش تر
شکر خنديدني از صبح خوشتر
چو ميل شکرش در شير ديدند
به شير و شکرش مي پروريدند
به بزم شاهش آوردند پيوست
بسان دسته گل دست بر دست
چو کار از مهد با ميدان فتادش
جهان از دوستي در جان نهادش
بهر سالي که دولت مي فزودش
خرد تعليم ديگر مي نمودش
چو سالش پنج شد در هر شگفتي
تماشا کردي و عبرت گرفتي
چو سال آمد به شش چون سرو مي رست
رسوم شش جهت را باز مي جست
چنان مشهور شد در خوبروئي
که مطلق يوسف مصرست گوئي
پدر ترتيب کرد آموزگارش
که تا ضايع نگردد روزگارش
بر اين گفتار بر بگذشت يک چند
که شد در هر هنر خسرو هنرمند
چنان قادر سخن شد در معاني
که بحري گشت در گوهرفشاني
فصيحي کو سخن چون آب گفتي
سخن با او به اصطرلاب گفتي
چو از باريک بيني موي مي سفت
به باريکي سخن چون موي مي گفت
پس از نه سالگي مکتب رها کرد
حساب جنگ شير و اژدها کرد
چو بر ده سالگي افکند بنياد
سر سي سالگان مي داد بر باد
بسر پنجه شدي با پنجه شير
ستوني را قلم کردي به شمشير
به تير از موي بگشادي گره را
به نيزه حلقه بربودي زره را
در آن آماج کو کردي کمان باز
ز طبل زهره کردي طبلک باز
کسي کو ده کمان حالي کشيدي
کمانش را به حمالي کشيدي
ز ده دشمن کمندش خام تر بود
ز نه قبضه خدنگش تام تر بود
بدي گر خود بدي ديو سپيدي
به پيش بيد برگش برگ بيدي
چو برق نيزه را بر سنگ راندي
سنان در سينه خارا نشاندي
چو عمر آمد به حد چارده سال
بر آمد مرغ دانش را پر و بال
نظر در جستنيهاي نهان کرد
حساب نيک و بدهاي جهان کرد
بزرگ اميد نامي بود دانا
بزرگ اميد از عقل و توانا
زمين جو جو شده در زير پايش
فلک را جو به جو پيموده رايش
به دست آورده اسرار نهاني
کليد گنجهاي آسماني
طلب کردش به خلوت شاهزاده
زبان چون تيغ هندي بر گشاده
جواهر جست از آن درياي فرهنگ
به چنگ آورد و زد بر دامنش چنگ
دل روشن به تعليمش برافروخت
وزو بسيار حکمتها در آموخت
ز پرگار زحل تا مرکز خاک
فرو خواند آفرينش هاي افلاک
به اندک عمر شد دريا دروني
به هر فني که گفتي ذو فنوني
دل از غفلت به آگاهي رسيدش
قدم بر پايه شاهي رسيدش
چو پيدا شد بر آن جاسوس اسرار
نهاني هاي اين گردنده پرگار
ز خدمت خوشترش نامد جهاني
نبودي فارغ از خدمت زماني
جهاندار از جهانش دوستر داشت
جهان چبود ز جانش دوستر داشت
ز بهر جان درازيش از جهان شاه
ز هر دستي درازي کرد کوتاه
منادي را ندا فرمود در شهر
که واي آن کس که او بر کس کند قهر
اگر اسبي چرد در کشتزاري
و گر غصبي رود بر ميوه داري
و گر کس روي نامحرم به بيند
همان در خانه ترکي نشيند
سياست را ز من گردد سزاوار
بر اين سوگندهائي خورد بسيار
چو شه در عدل خود ننمود سستي
پديد آمد جهان را تندرستي
خرابي داشت از کار جهان دست
جهان از دستکار اين جهان رست
قضا را از قضا يک روز شادان
به صحرا رفت خسرو بامدادان
تماشا کرد و صيد افکند بسيار
دهي خرم ز دور آمد پديدار
به گرداگرد آن ده سبزه نو
بر آن سبزه بساط افکنده خسرو
مي سرخ از بساط سبزه مي خورد
چنين تا پشت بنمود اين گل زرد
چو خورشيد از حصار لاجوردي
علم زد بر سر ديوار زردي
چو سلطان در هزيمت عود مي سوخت
علم را مي دريد و چتر مي دوخت
عنان يک رکابي زير مي زد
دو دستي با فلک شمشير مي زد
چو عاجز گشت ازين خاک جگرتاب
چو نيلوفر سپر افکند بر آب
ملک زاده در آن ده خانه اي خواست
ز سر مستي در او مجلس بياراست
نشست آن شب بنوشانوش ياران
صبوحي کرد با شب زنده داران
سماع ارغنوني گوش مي کرد
شراب ارغواني نوش مي کرد
صراحي را ز مي پر خنده مي داشت
به مي جان و جهان را زنده مي داشت
مگر کز توسنانش بدلگامي
دهن بر کشته اي زد صبح بامي
وز اين غوري غلامي نيز چون قند
ز غوره کرد غارت خوشه اي چند
سحرگه کافتاب عالم افروز
سرشب را جدا کرد از تن روز
نهاد از حوصله زاغ سيه پر
به زير پر طوطي خايه زر
شب انگشت سياه از پشت برداشت
ز حرف خاکيان انگشت برداشت
تني چند از گران جانان که داني
خبر بردند سوي شه نهاني
که خسرو و دوش بي رسمي نمود است
ز شاهنشه نمي ترسد چه سوداست
ملک گفتا نمي دانم گناهش
بگفتند آنکه بيداد است راهش
سمندش کشتزار سبز را خورد
غلامش غوره دهقان تبه کرد
شب از درويش بستد جاي تنگش
به نامحرم رسيد آواز چنگش
گر اين بيگانه اي کردي نه فرزند
ببردي خان و مانش را خداوند
زند بر هر رگي فصاد صد نيش
ولي دستش بلرزد بر رگ خويش
ملک فرمود تا خنجر کشيدند
تکاور مرکبش را پي بريدند
غلامش را به صاحب غوره دادند
گلابي را به آبي شوره دادند
در آن خانه که آن شب بود رختش
به صاحبخانه بخشيدند تختش
پس آنگه ناخن چنگي شکستند
ز روي چنگش ابريشم گسستند
سياست بين که مي کردند ازين پيش
نه با بيگانه با دردانه خويش
کنون گر خون صد مسکين بريزند
ز بند قراضه برنخيزند
کجا آن عدل و آن انصاف سازي
که با رزند از اينسان رفت بازي
جهان ز آتش پرستي شد چنان گرم
که بادا زين مسلماني ترا شرم
مسلمانيم ما او گبر نام است
گر اين گبري مسلماني کدام است
نظامي بر سرافسانه شوباز
که مرغ بند را تلخ آمد آواز
چو خسرو ديد کان خواري بر او رفت
به کار خويشتن لختي فرو رفت
درستش شد که هرچ او کرد بد کرد
پدر پاداش او بر جاي خود کرد
به سر بر زد ز دست خويشتن دست
و زان غم ساعتي از پاي ننشست
شفيع انگيخت پيران کهن را
که نزد شه برند آن سرو بن را
مگر شاه آن شفاعت در پذيرد
گناه رفته را بر وي نگيرد
کفن پوشيد و تيغ تيز برداشت
جهان فرياد رستاخيز برداشت
به پوزش پيش مي رفتند پيران
پس اندر شاهزاده چون اسيران
چو پيش تخت شد ناليد غمناک
به رسم مجرمان غلطيد بر خاک
که شاها بيش ازينم رنج منماي
بزرگي کن به خردان بر ببخشاي
بدين يوسف مبين کالوده گرگست
که بس خردست اگر جرمش بزرگست
هنوزم بوي شير آيد ز دندان
مشو در خون من چون شير خندان
عنايت کن که اين سرگشته فرزند
ندارد طاقت خشم خداوند
اگر جرميست اينک تيغ و گردن
ز تو کشتن ز من تسليم کردن
که برگ هر غمي دارم درين راه
ندارم برگ ناخشنودي شاه
بگفت اين و دگر ره بر سر خاک
چو سايه سر نهاد آن گوهر پاک
چو ديدند آن گروه آن بردباري
همه بگريستند الحق بزاري
وزان گريه که زاري بر مه افتاد
ز گريه هايهائي بر شه افتاد
که طفلي خرد با آن نازنيني
کند در کار از اينسان خرده بيني
به فرزندي که دولت بد نخواهد
جز اقبال پدر با خود نخواهد
چه سازد با تو فرزندت بينديش
همان بيند ز فرزندان پس خويش
به نيک و بد مشو در بند فرزند
نيابت خود کند فرزند فرزند
چو هرمز ديد کان فرزند مقبل
مداواي روان و ميوه دل
بدان فرزانگي واهسته رائيست
بدانست او که آن فر خدائيست
سرش بوسيد و شفقت بيش کردش
وليعهد سپاه خويش کردش
از آن حضرت چو بيرون رفت خسرو
جهان در ملک داد آوازه نو
رخش سيماي عدل از دور مي داد
جهانداري ز رويش نور مي داد
چو آمد زلف شب در عطر رسائي
به تاريکي فرو شد روشنائي
برون آمد ز پرده سحر سازي
شش اندازي بجاي شيشه بازي
به طاعت خانه شد خسرو کمر بست
نيايش کرد يزدان را و بنشست
به برخورداري آمد خواب نوشين
که بر ناخورده بود از خواب دوشين
نياي خويشتن را ديد در خواب
که گفت اي تازه خورشيد جهان تاب
اگر شد چار مولاي عزيزت
بشارت مي دهم بر چار چيزت
يکي چون ترشي آن غوره خوردي
چو غوره زان ترشروئي نکردي
دلارامي تو را در بر نشيند
کزو شيرين تري دوران نبيند
دوم چون مرکبت را پي بريدند
وزان بر خاطرت گردي نديدند
به شبرنگي رسي شبديز نامش
که صرصر درنيابد گردگامش
سيم چون شه به دهقان داد تختت
وزان تندي نشد شوريده بختت
به دست آري چنان شاهانه تختي
که باشد راست چون زرين درختي
چهارم چون صبوري کردي آغاز
در آن پرده که مطرب گشت بي ساز
نوا سازي دهندت بار بدنام
که بر يادش گوارد زهر در جام
به جاي سنگ خواهي يافتن زر
به جاي چار مهره چار گوهر
ملک زاده چو گشت از خواب بيدار
پرستش کرد يزدان را دگر بار
زبان را روز و شب خاموش مي داشت
نمودار نيارا گوش مي داشت
همه شب با خردمندان نخفتي
حکايت باز پرسيدي و گفتي
نديمي خاص بودش نام شاپور
جهان گشته ز مغرب تالهاور
ز نقاشي به ماني مژده داده
به رسامي در اقليدس گشاده
قلم زن چابکي صورتگري چست
که بي کلک از خيالش نقش مي رست
چنان در لطف بودش آبدستي
که بر آب از لطافت نقش بستي
زمين بوسيد پيش تخت پرويز
فرو گفت اين سخنهاي دلاويز
که گر فرمان دهد شاه جهانم
بگويم صد يک از چيزي که دانم
اشارت کرد خسرو کي جوانمرد
بگو گرم و مکن هنگامه را سرد
زبان بگشاد شاپور سخنگوي
سخن را بهره داد از رنگ و از بوي
که تا گيتيست گيتي بنده بادت
زمانه سال و مه فرخنده بادت
جمالت را جواني هم نفس باد
هميشه بر مرادت دسترس باد
غمين باد آنکه او شادت نخواهد
خراب آنکس که آبادت نخواهد
بسي گشتم درين خرگاه شش اطاق
شگفتي ها بسي ديدم در آفاق
از آن سوي کهستان منزلي چند
که باشد فرضه درياي دريند
زني فرماندهست از نسل شاهان
شده جوش سپاهش تا سپاهان
همه اقليم اران تا به ارمن
مقرر گشته بر فرمان آن زن
ندارد هيچ مرزي بي خرابي
همه دارد و مگر تختي و تاجي
هزارش قلعه بر کوه بلند است
خزينه اش را خدا داند که چند است
ز جنس چارپا چندان که خواهي
به افزوني فزون از مرغ و ماهي
ندارد شوي و دارد کامراني
به شادي مي گذارد زندگاني
ز مردان بيشتر دارد سترکي
مهين بانوش خوانند از بزرگي
شميرا نام دارد آن جهانگير
شميرا را مهين بانوست تفسير
نشست خويش را در هر هوائي
به هر فصلي مهيا کرده جائي
به فصل گل به موقان است جايش
که تا سرسبز باشد خاک پايش
به تابستان شود بر کوه ارمن
خرامد گل به گل خرمن به خرمن
به هنگام خزان آيد به ابخاز
کند در جستن نخجير پرواز
زمستانش به بردع ميل چير است
که بردع را هواي گرمسير است
چهارش فصل ازينسان در شمار است
به هر فصلي هوائيش اختيار است
نفس يک يک به شادي مي شمارد
جهان خوش خوش به بازي مي گذارد
درين زندانسراي پيچ بر پيچ
برادرزاده اي دارد دگر هيچ
پري دختي پري بگذار ماهي
به زير مقنعه صاحب کلاهي
شب افروزي چو مهتاب جواني
سيه چشمي چو آب زندگاني
کشيده قامتي چون نخل سيمين
دو زنگي بر سر نخلش رطب چين
ز بس کاورد ياد آن نوش لب را
دهان پر آب شکر شد رطب را
به مرواريد دندانهاي چون نور
صدف را آب دندان داده از دور
دو شکر چون عقيق آب داده
دو گيسو چون کمند تاب داده
خم گيسوش تاب از دل کشيده
به گيسو سبزه را بر گل کشيده
شده گرم از نسيم مشک بيزش
دماغ نرگس بيمار خيزش
فسونگر کرده بر خود چشم خود را
زبان بسته به افسون چشم بد را
به سحري کاتش دلها کند تيز
لبش را صد زبان هر صد شکر ريز
نمک دارد لبش در خنده پيوست
نمک شيرين نباشد وان او هست
تو گوئي بينيش تيغيست از سيم
که کرد آن تيغ سيبي را به دو نيم
ز ماهش صد قصب را رخنه يابي
چو ماهش رخنه اي بر رخ نه يابي
به شمعش بر بسي پروانه بيني
زنازش سوي کس پروانه بيني
صبا از زلف و رويش حله پوش است
گهي قاقم گهي قندز فروش است
موکل کرده بر هر غمزه غنجي
زنخ چون سيب و غبغب چون ترنجي
رخش تقويم انجم را زده راه
فشانده دست بر خورشيد و بر ماه
دو پستان چون دو سيمين نار نوخيز
بر آن پستان گل بستان درم ريز
ز لعلش بوسه را پاسخ نخيزد
که لعل اروا گشايد در بريزد
نهاده گردن آهو گردنش را
به آب چشم شسته دامنش را
به چشم آهوان آن چشمه نوش
دهد شيرافکنان را خواب خرگوش
هزار آغوش را پر کرده از خار
يک آغوش از گلشن ناچيده ديار
شبي صد کس فزون بيند به خوابش
نه بيند کس شبي چون آفتابش
گر اندازه ز چشم خويش گيرد
برآهوئي صد آهو بيش گيرد
ز رشک نرگس مستش خروشان
به بازار ارم ريحان فروشان
به عيد آراي ابروي هلالي
نديدش کس که جان نسپرد حالي
به حيرت مانده مجنون در خيالش
به قايم رانده ليلي با جمالش
به فرماني که خواهد خلق را کشت
به دستش ده قلم يعني ده انگشت
مه از خوبيش خود را خال خوانده
شب از خالش کتاب فال خوانده
ز گوش و گردنش لولو خروشان
که رحمت بر چنان لولو فروشان
حديثي و هزار آشوب دلبند
لبي و صد هزاران بوسه چون قند
سر زلفي ز ناز و دلبري پر
لب و دنداني از ياقوت و از در
از آن ياقوت و آن در شکر خند
مفرح ساخته سودائيي چند
خرد سرگشته بر روي چو ماهش
دل و جان فتنه بر زلف سياهش
هنر فتنه شده بر جان پاکش
نبشته عهده عنبر به خاکش
رخش نسرين و بويش نيز نسرين
لبش شيرين و نامش نيز شيرين
شکر لفظان لبش را نوش خوانند
وليعهد مهين بانوش دانند
پريرويان کزان کشور اميرند
همه در خدمتش فرمان پذيرند
ز مهتر زادگان ماه پيکر
بود در خدمتش هفتاد دختر
بخوبي هر يکي آرام جاني
به زيبائي دلاويز جهاني
همه آراسته با رود و جامند
چو مه منزل به منزل مي خرامند
گهي بر خرمن مه مشک پوشند
گهي در خرمن گل باده نوشند
ز برقع نيستشان بر روي بندي
که نارد چشم زخم آنجا گزندي
بخوبي در جهان ياري ندارند
به گيتي جز طرب کاري ندارند
چو باشد وقت زور آن زورمندان
کنند از شير چنگ از پيل دندان
به حمله جان عالم را بسوزند
به ناوک چشم کوکب را بدوزند
اگر حور بهشتي هست مشهور
بهشت است آن طرف وان لعبتان حور
مهين بانو که آن اقليم دارد
بسي زينگونه زر و سيم دارد
بر آخر بسته دارد ره نوردي
کز او در تک نيابد باد گردي
سبق برده ز وهم فيلسوفان
چو مرغابي نترسد زاب طوفان
به يک صفرا که بر خورشيد رانده
فلک را هفت ميدان باز مانده
به گاه کوه کندن آهنين سم
گه دريا بريدن خيز ران دم
زمانه گردش و انديشه رفتار
چو شب کارآگه و چون صبح بيدار
نهاده نام آن شبرنگ شبديز
بر او عاشق تر از مرغ شب آويز
يکي زنجير زر پيوسته دارد
بدان زنجير پايش بسته دارد
نه شيرين تر ز شيرين خلق ديدم
نه چون شبديز شبرنگي شنيدم
چو بر گفت اين سخن شاپور هشيار
فراغت خفته گشت و عشق بيدار
يکايک مهر بر شيرين نهادند
بدان شيرين زبان اقرار دادند
که استادي که در چين نقش بندد
پسنديده بود هرچ او پسندد
چنان آشفته شد خسرو بدان گفت
کزان سودا نياسود و نمي خفت
همه روز اين حکايت باز مي جست
جز اين تخم از دماغش برنمي رست
در اين انديشه روزي چند مي بود
به خشک افسانه اي خرسند مي بود
چو کار از دست شد دستي بر آورد
صبوري را به سرپائي در آورد
به خلوت داستان خواننده را خواند
بسي زين داستان با وي سخن راند
بدو گفت اي به کار آمد وفادار
به کار آيم کنون کز دست شد کار
چو بنيادي بدين خوبي نهادي
تمامش کن که مردي اوستادي
مگو شکر حکايت مختصر کن
چو گفتي سوي خوزستان گذر کن
ترا بايد شد چون بت پرستان
به دست آوردن آن بت را به دستان
نظر کردن که در دل دارد؟
سر پيوند مردم زاد دارد؟
اگر چون موم نقش مي پذيرد
بر او زن مهر ما تا نقش گيرد
ور آهن دل بود منشين و بر گرد
خبر ده تا نکوبم آهن سرد
زمين بوسيد شاپور سخندان
که دايم باد خسرو شاد و خندان
به چشم نيک بينادش نکوخواه
مبادا چشم بد را سوي او راه
چو بر شاه آفرين کرد آن هنرمند
جوابش داد کي گيتي خداوند
چو من نقش قلم را در کشم رنگ
کشد ماني قلم در نقش ارژنگ
بجنبد شخص کو را من کنم سر
بپرد مرغ کو را من کنم پر
مدار از هيچ گونه گرد بر دل
که باشد گرد بر دل درد بر دل
به چاره کردن کار آن چنانم
که هر بيچارگي را چاره دانم
تو خوشدل باش و جز شادي مينديش
که من يک دل گرفتم کار در پيش
نگيرم در شدن يک لحظه آرام
ز گوران تک ز مرغان پر کنم وام
نخسبم تا نخسبانم سرت را
نيايم تا نيارم دلبرت را
چو آتش گرز آهن سازد ايوان
چو گوهر گر شود در سنگ پنهان
برونش آرم به نيروي و به نيرنگ
چو آتش ز آهن و چون گوهر از سنگ
گهي با گل گهي با خار سازم
ببينم کار و پس با کار سازم
اگر دولت بود کارم به دستش
چو دولت خود کنم خسرو پرستش
و گر دانم که عاجز گشتم از کار
کنم باري شهنشه را خبر دار
سخن چون گفته شد گوينده برخاست
بسيج راه کرد از هر دري راست
برنده ره بيابان در بيابان
به کوهستان ارمن شد شتابان
که آن خوبان چو انبوه آمدندي
به تابستان در آن کوه آمدندي
چو شاپور آمد آنجا سبزه نو بود
رياحين را شقايق پيش رو بود
گرفته سنگهاي لاجوردي
ز کسوت هاي گل سرخي و زردي
کشيده بر سر هر کوهساري
زمرد گون بساطي مرغزاري
ز جرم کوه تا ميدان بغرا
کشيده خط گل طغرا به طغرا
در آن محراب کو رکن عراق است
کمربند ستون انشراق است
ز خارا بود ديري سال کرده
کشيشاني بدو در سالخورده
فرود آمد بدان دير کهن سال
بر آن آيين که باشد رسم ابدال
سخن پيماي فرهنگي چنين گفت
به وقت آنکه درهاي دري سفت
که زير دامن اين دير غاريست
در و سنگي سيه گوئي سواري است
ز دشت رم گله در هر قراني
به گشتن آيد تکاور مادياني
ز صد فرسنگي آيد بر در غار
در او سنبد چو در سوراخ خود مار
بدان سنگ سيه رغبت نمايد
به رغبت خويشتن بر سنگ سايد
به فرمان خدا زو گشن گيرد
خدا گفتي شگفتي دل پذيرد
هران کره کزان تخمش بود بار
ز دوران تک برد وز باد رفتار
چنين گويد هميدون مرد فرهنگ
که شبديز آمدست از نسل آن سنگ
کنون زان دير اگر سنگي بجوئي
نيابي گردبادش برد گوئي
وزان کرسي که خوانند انشراقش
سري بيني فتاده زير ساقش
به ماتم داري آن کوه گل رنگ
سيه جامه نشسته يک جهان سنگ
به خشمي کامده بر سنگلاخش
شکوفه وار کرده شاخ شاخش
فلک گوئي شد از فرياد او مست
به سنگستان او در شيشه بشکست
خدا را گر چه عبرت هاست بسيار
قيامت را بس اين عبرت نمودار
چو اندر چار صد سال از کم و بيش
رسد کوهي چنان را اين چنين پيش
تو بر لختي کلوخ آب خورده
چرائي تکيه جاويد کرده
نظامي زين نمط در داستان پيچ
که از تو نشنوند اين داستان هيچ
چو مشگين جعد شب را شانه کردند
چراغ روز را پروانه کردند
به زير تخته نرد آبنوسي
نهان شد کعبتين سندروسي
بر آمد مشتري منشور بر دست
که شاه از بند و شاپور از بلا رست
در آن دير کهن فرزانه شاپور
فرو آسود کز ره بود رنجور
درستي خواست از پيران آن دير
که بودند آگه از چرخ کهن سير
که فردا جاي آن خوبان کدامست
کدامين آب و سبزيشان مقامست
خبر دادنش آن فرزانه پيران
ز نزهت گاه آن اقليم گيران
که در پايان اين کوه گران سنگ
چمن گاهيست گردش بيشه اي تنگ
سحرگه آن سهي سروان سرمست
بدان مشگين چمن خواهند پيوست
چو شد دوران سنجابي و شق دوز
سمور شب نهفت از قاقم روز
سر از البرز بر زد جرم خورشيد
جهان را تازه کرد آيين جمشيد
پگه تر زان بتان عشرت انگيز
ميان در بست شاپور سحرخيز
بر آن سبزه شبيخون کرد پيشي
که با آن سرخ گلها داشت خويشي
خجسته کاغذي بگرفت در دست
بعينه صورت خسرو در او بست
بر آن صورت چو صنعت کرد لختي
بدوسانيد بر ساق درختي
وز آنجا چون پري شد ناپديدار
رسيدند آن پريرويان پريوار
به سرسبزي بر آن سبزه نشستند
گهي شمشاد و گه گل دسته بستند
گه از گلها گلاب انگيختندي
گه از خنده طبرزد ريختندي
عروساني زناشوئي نديده
به کابين از جهان خود را خريده
نشسته هر يکي چون دوست با دوست
نمي گنجد کس چون در پوست
مي آوردند و در مي دل نشاندند
گل آوردند و بر گل مي فشاندند
نهاده باده بر کف ماه و انجم
جهان خالي ز ديو و ديو مردم
همه تن شهوت آن پاکيزگان را
چنان کائين بود دوشيزگان را
چو محرم بود جاي از چشم اغيار
ز مستي رقصشان آورد در کار
گه اين مي داد بر گلها درودي
گه آن مي گفت با بلبل سرودي
ندانستند جز شادي شماري
نه جز خرم دلي ديدند کاري
در آن شيرين لبان رخسار شيرين
چو ماهي بود گرد ماه پروين
به ياد مهربانان عيش مي کرد
گهي مي داد باده گاه مي خورد
چو خودبين شد که دارد صورت ماه
بر آن صورت فتادش چشم ناگاه
به خوبان گفت کان صورت بياريد
که کرد است اين رقم پنهان مداريد
بياوردند صورت پيش دلبند
بر آن صورت فرو شد ساعتي چند
نه دل مي داد ازو دل بر گرفتن
نه ميشايستش اندر بر گرفتن
بهر ديداري ازوي مست مي شد
به هر جامي که خورد از دست مي شد
چو مي ديد از هوش مي شد دلش سست
چو مي کردند پنهان باز مي جست
نگهبانان بترسيدند از آن کار
کز آن صورت شود شيرين گرفتار
دريدند از هم آن نقش گزين را
که رنگ از روي بردي نقش چين را
چو شيرين نام صورت برد گفتند
که آن تمثال را ديوان نهفتند
پري زار است ازين صحرا گريزيم
به صحراي دگر افتيم و خيزيم
از آن مجمر چو آتش گرم گشتند
سپندي سوختند و در گذشتند
کواکب را به دود آتش نشاندند
جنيبت را به ديگر دشت راندند
چو بر زد بامدادن بور گلرنگ
غبار آتشين از نعل بر سنگ
گشاد از گنج در هر کنج رازي
چو دريا گشت هر کوهي طرازي
دگر ره بود پيشين رفته شاپور
به پيش آهنگ آن بکران چون حور
همان تمثال اول ساز کرده
همان کاغذ برابر باز کرده
رسيدند آن بتان با دلنوازي
بر آن سبزه چو گل کردند بازي
زده بر ماه خنده بر قصب راه
پرند آن قصب پوشان چون ماه
نشاطي نيم رغبت مي نمودند
به تدريج اندک اندک مي فزودند
چو در بازي شدند آن لعبتان باز
زمانه کرد لعبت بازي آغاز
دگر باره چو شيرين ديده بر کرد
در آن تمثال روحاني نظر کرد
به پرواز اندر آمد مرغ جانش
فرو بست از سخن گفتن زبانش
بود سرمست را خوابي کفايت
گل نم ديده را آبي کفايت
به ياران بانگ بر زد کاين چه حالست
غلط مي کرد خود را کاين خيالست
به سروي زان سهي سروان بفرمود
که آن صورت بياور نزد من زود
به رفت آن ماه و آن صورت نهان کرد
به گل خورشيد پنهان چون توان کرد
بگفت اين در پري برمي گشايد
پري زين سان بسي بازي نمايد
وز آنجا رخت بربستند حالي
ز گلها سبزه را کردند خالي
شباهنگام کاين عنقاي فرتوت
شکم پر کرد ازين يک دانه ياقوت
به دشت انجرک آرام کردند
بنوشانوش مي در جام کردند
در آن صحرا فرو خفتند سرمست
رياحين زير پاي و باده بر دست
چو روز از دامن شب سر برآورد
زمانه تاج زرين بر سر آورد
بر آن پيروزه تخت آن تاجداران
رها کردند مي بر جرعه خواران
وز آنجا تا در دير پري سوز
پريدند آن پريرويان به يک روز
در آن مينوي ميناگون چميدند
فلک را رشته در مينا کشيدند
بساطي سبز چون جان خردمند
هوائي معتدل چون مهر فرزند
نسيمي خوشتر از باد بهشتي
زمين را در به دريا گل به کشتي
شقايق سنگ را بتخانه کرده
صبا جعد چمن را شانه کرده
مسلسل گشته بر گلهاي حمري
نواي بلبل و آواز قمري
پرنده مرغکان گستاخ گستاخ
شمايل بر شمايل شاخ بر شاخ
بهر گوشه دو مرغک گوش بر گوش
زده بر گل صلاي نوش بر نوش
بدان گلشن رسيد آن نقش پرداز
همان نقش نخستين کرد آغاز
پري پيکر چو ديد آن سبزه خوش
به مي بنشست با جمعي پريوش
دگر ره ديد چشم مهربانش
در آن صورت که بود آرام جانش
شگفتي ماند از آن نيرنگ سازي
گذشت انديشه کارش ز بازي
دل سرگشته را دنبال برداشت
به پاي خود شد آن تمثال برداشت
در آن آيينه ديد از خود نشاني
چو خود را يافت بي خود شد زماني
چنان شد در سخن ناساز گفتن
کزان گفتن نشايد باز گفتن
لعاب عنکبوتان مگس گير
همائي را نگر چون کرد نخجير
در آن چشمه که ديوان خانه کردند
پري را بين که چون ديوانه کردند
به چاره هر کجا تدبير سازند
نه مردم ديو را نخجير سازند
چو آن گل برگ رويان بر سر خاک
گل صد برگ را ديدند غمناک
بدانستند کان کار پري نيست
عجب کاريست کاري سرسري نيست
از آن پيشه پشيماني گرفتند
بر آن صورت ثناخواني گرفتند
که سر بازي کنيم و جان فشانيم
مگر کاحوال صورت باز دانيم
چو شيرين ديد که ايشان راستگويند
به چاره راست کردن چاره جويند
به ياري خواستن بنمود زاري
که ياران را ز يارانست ياري
ترا از يار نگريزد بهر کار
خداي است آنکه بي مثل است و بي يار
بسا کارا که از ياري برآيد
به بايد يار تا کاري برآيد
بدان بت پيکران گفت آن دلارام
کز اين پيکر شدم بي صبر و آرام
بيا تا اين حديث از کس نپوشيم
بدين تمثال نوشين باده نوشيم
دگر باره نشاط آغاز کردند
مي آوردند و عشرت ساز کردند
پياپي شد غزلهاي فراقي
بر آمد بانک نوشا نوش ساقي
بت شيرين نبيد تلخ در دست
از آن تلخي و شيريني جهان مست
بهر نوبت که مي بر لب نهادي
زمين را پيش صورت بوسه دادي
چو مستي عاشقي را تنگ تر کرد
صبوري در زمان آهنگ در کرد
يکي را زان بتان بنشاند در راه
که هر کس را که بيني بر گذرگاه
نظر کن تا درين سامان چو پويد
وزين صورت به پرسش تا چه گويد
بسي پرسيده شد پنهان و پيدا
نمي شد سر آن صورت هويدا
تن شيرين گرفت از رنج سستي
کز آن صورت ندادش کس درستي
در آن اندوه مي پيچيد چون مار
فشاند از جزعها لولوي شهوار
برآمد ناگه مرغ فسون ساز
به آيين مغان بنمود پرواز
چو شيرين ديد در سيماي شاپور
نشان آشنائي دادش از دور
به شاپور آن ظن او را بد نيفتاد
رقم زد گرچه بر کاغذ نيفتد
اشارت کرد کان مغ را بخوانيد
وزين در قصه اي با او برانيد
مگر داند که اين صورت چه نامست
چه آيين دارد و جايش کدامست
پرستاران به رفتن راه رفتند
به کهبد حال صورت باز گفتند
فسوني زير لب مي خواند شاپور
چو نزديکي که از کاري بود دور
چو پاي صيد را در دام خود ديد
در آن جنبش صلاح آرام خود ديد
به پاسخ گفت کين در سفتني نيست
و گر هست از سر پا گفتني نيست
پرستاران بر شيرين دويدند
بگفتند آنچه از کهبد شنيدند
چو شيرين اين سخن زيشان نيوشيد
ز گرمي در جگر خونش بجوشيد
روانه شد چو سيمين کوه در حال
در افکنده به کوه آواز خلخال
بر شاپور شد بي صبر و سامان
به قامت چون سهي سروي خرامان
برو بازو چو بلورين حصاري
سر وگيسو چو مشگين نوبهاري
کمندي کرده گيسوش از تن خويش
فکنده در کجا در گردن خويش
ز شيرين کاري آن نقش جماش
فرو بسته زبان و دست نقاش
رخ چون لعبتش در دلنوازي
به لعبت باز خود مي کرد بازي
دلش را برده بود آن هندوي چست
به ترکي رخت هندو را همي جست
ز هندو جستن آن ترکتازش
همه ترکان شده هندوي نازش
نقاب از گوش گوهرکش گشاده
چو گوهر گوش بر دريا نهاده
لبي و صد نمک چشمي و صد ناز
به رسم کهبدان در دادش آواز
که با من يک زمان چشم آشنا باش
مکن بيگانگي يک دم مرا باش
چو آن نيرنگ ساز آواز بشنيد
درنگ آوردن آنجا مصلحت ديد
زبان دان مرد را زان نرگس مست
زباني ماند و آن ديگر شد از دست
ثناهاي پريرخ بر زبان راند
پري بنشست و او را نيز بنشاند
به پرسيدش که چوني وز کجائي
که بينم در تو رنگ آشنايي
جوابش داد مرد کار ديده
که هستم نيک و بد بسيار ديده
خداي از هر نشيب و هر فرازي
نپوشيده است بر من هيچ رازي
ز حد باختر تا بوم خاور
جهان را گشته ام کشور به کشور
زمين بگذار کز مه تا به ماهي
خبر دارم زهر معني که خواهي
چو شيرين يافت آن گستاخ روئي
بدو گفتا در اين صورت چه گوئي
به پاسخ گفت رنگ آميز شاپور
که باد از روي خوبت چشم بد دور
حکايت هاي اين صورت دراز است
وزين صورت مرا در پرده راز است
يکايک هر چه مي دانم سر و پاي
بگويم با تو گر خالي بود جاي
بفرمود آن صنم تا آن بتي چند
بنات النعش وار از هم پراکند
چو خالي ديد ميدان آن سخندان
درافکند از سخن گوئي به ميدان
که هست اين صورت پاکيزه پيکر
نشان آفتاب هفت کشور
سکندر موکبي دارا سواري
ز دارا و سکندر يادگاري
به خوبيش آسمان خورشيد خوانده
زمين را تخمي از جمشيد مانده
شهنشه خسرو پرويز که امروز
شهنشاهي به دو گشته است پيروز
وزين شيوه سخنهائي برانگيخت
که از جان پروري با جان در آميخت
سخن مي گفت و شيرين هوش داده
بدان گفتار شيرين گوش داده
بهر نکته فرو مي شد زماني
دگر ره باز مي جستش نشاني
سخن را زير پرده رنگ مي داد
جگر مي خورد و لعل از سنگ مي داد
ازو شاپور ديگر راز ننهفت
سخن را آشکارا کرد و پس گفت
پريرويا نهان مي داري اسرار
سخن در شيشه مي گوئي پريوار
چرا چون گل زني در پوست خنده
سخن بايد چو شکر پوست کنده
چو مي خواهي که يابي روي درمان
مکن درد از طبيب خويش پنهان
بت زنجير موي از گفتن او
برآشفت اي خوشا آشفتن او
ولي چون عشق دامن گير بودش
دگر بار از ره غدر آزمودش
حريفي جنس ديد و خانه خالي
طبق پوش از طبق برداشت حالي
به گستاخي بر شاپور بنشست
در تنگ شکر را مهر بشکست
که اي کهبد به حق کردگارت
که ايمن کن مرا در زينهارت
به حکم آنکه بس شوريده کارم
چو زلف خود دلي شوريده دارم
در اين صورت بدانسان مهر بستم
که گوئي روز و شب صورت پرستم
به کار آي اندرين کارم به يک چيز
که روزي من به کار آيم ترا نيز
چو من در گوش تو پرداختم راز
تو نيز ار نکته اي داري در انداز
فسونگر در حديث چاره جوئي
فسوني به نديد از راستگوئي
چو ياره دست بوسي رايش افتاد
چو خلخال زر اندر پايش افتاد
به صد سوگند گفت اي شمع ياران
سزاي تخت و فخر تاجداران
ز شب بدخواه تو تاريک دين تر
ز ماه نو دلت باريک بين تر
به حق آنکه در زنهار اويم
که چون زنهار دادي راست گويم
من آن صورتگرم کز نقش پرگار
ز خسرو کردم اين صورت نمودار
هر آنصورت که صورتگر نگارد
نشان دارد وليکن جان ندارد
مرا صورت گري آموختستند
قباي جان دگر جا دوختستند
چو تو بر صورت خسرو چنيني
ببين تا چون بود کاو را ببيني
جهاني بيني از نور آفريده
جهان ناديده اما نور ديده
شگرفي چابکي چستي دليري
به مهر آهو به کينه تند شيري
گلي بي آفت باد خزاني
بهاري تازه بر شاخ جواني
هنوزش گرد گل نارسته شمشاد
ز سوسن سرو او چون سوسن آزاد
هنوزش پريغلق در عقابست
هنوزش برگ نيلوفر در آبست
هنوزش آفتاب از ابر پاکست
ز ابرو آفتاب او را چه باکست
به يک بوي از ارم صد در گشاده
به دوزخ ماه را دو رخ نهاده
بر ادهم زين نهد رستم نهاد است
به مي خوردن نشيند کيقباد است
شبي کو گنج بخشي را دهد داد
کلاه گنج قارون را برد باد
سخن گويد، در از مرجان برآرد
زند شمشير، شير از جان برآرد
چو در جنبد رکاب قطب وارش
عنان دزدي کند باد از غبارش
نسب گوئي بنام ايزد ز جمشيد
حسب پرسي به حمدالله چو خورشيد
جهان با موکبش ره تنگ دارد
علم بالاي هفت اورنگ دارد
چو زر بخشد شتر بايد به فرسنگ
چو وقت آهن آيد واي بر سنگ
چو دارد دشنه پولاد را پاس
بسنباند زره ور باشد الماس
چو باشد نوبت شمشير بازي
خطيبان را دهد شمشير غازي
قدمگاهش زمين را خسته دارد
شتابش چرخ را آهسته داد
فلک با او به ميدان کند شمشير
به گشتن نيز گه بالا و گه زير
جمالش راکه بزم آراي عيدست
هنر اصلي و زيبائي مزيد است
به اقبالش دل استقبال دارد
چو هست اقبال کار اقبال دارد
بدين فرو جمال آن عالم افروز
هواي عشق تو دارد شب و روز
خيالت را شبي در خواب ديدست
از آن شب عقل و هوش از وي رميدست
نه مي نوشد نه با کس جام گيرد
نه شب خسبد نه روز آرام گيرد
به جز شيرين نخواهد هم نفس را
بدين تلخي مبادا عيش کس را
مرا قاصد بدين خدمت فرستاد
تو داني نيک و بد کردم ترا ياد
از اين در گونه گونه در همي سفت
سخن چندان که مي دانست مي گفت
وز آن شيرين سخن شيرين مدهوش
همي خورد آن سخنها خوشتر از نوش
بدان آمد که صد بار افتد از پاي
به صنعت خويشتن مي داشت بر جاي
زماني بود و گفت اي مرد هشيار
چه مي داني کنون تدبير اين کار
بدو شاپور گفت اي رشک خورشيد
دلت آسوده باد و عمر جاويد
صواب آن شد که نگشائي به کس راز
کني فردا سوي نخجير پرواز
چو مردان بر نشين بر پشت شبديز
به نخجير آي و از نخجير بگريز
نه خواهد کس ترا دامن کشيدن
نه در شبديز شبرنگي رسيدن
تو چون سياره ميشو ميل در ميل
من آيم گر توانم خود به تعجيل
يکي انگشتري از دست خسرو
بدو بسپرد که اين بر گير و مي رو
اگر در راه بيني شاه نو را
به شاه نو نماي اين ماه نو را
سمندش را به زرين نعل يابي
ز سر تا پا لباسش لعل يابي
کله لعل و قبا لعل و کمر لعل
رخش هم لعل بيني لعل در لعل
و گرنه از مداين راه مي پرس
ره مشگوي شاهنشاه مي پرس
چو ره يابي به اقصاي مداين
روان بيني خزاين بر خزاين
ملک را هست مشگوئي چو فرخار
در آن مشگو کنيزانند بسيار
بدان مشگوي مشک آگين فرود آي
کنيزان را نگين شاه بنماي
در آن گلشن چو سرو آزاد مي باش
چو شاخ ميوه تر شاد مي باش
تماشاي جمال شاه مي کن
مرادت را حساب آنگاه مي کن
و گر من با توام چون سايه با تاج
بدين اندرز رايت نيست محتاج
چو از گفتن فراغت يافت شاپور
دمش در مه گرفت و حيله در حور
از آنجا رفت جان و دل پر اميد
بماند آن ماه را تنها چو خورشيد
دويدند آن شکرفان سوي شيرين
بنات النعش را کردند پروين
بفرمود اختران را ماه تابان
کز آن منزل شوند آن شب شتابان
به نعل تازيان کوه پيکر
کنند آن کوه را چون کان گوهر
روان کردند مهد آن دلنوازان
چو مه تابان و چو خورشيد تازان
سخن گويان سخن گويان همه راه
بسر بردند ره را تا وطن گاه
از آن رفتن بر آسودند يک چند
دل شيرين فرو مانده در آن بند
شبي کز شب جهان پر دود کردند
جهان را ديده خواب آلود کردند
پرند سبز بر خورشيد بستند
گلي را در ميان بيد بستند
به بانو گفت شيرين کاي جهانگير
برون خواهم شدن فردا به نخجير
يکي فردا بفرما اي خداوند
که تا شبديز را بگشايم از بند
بر او بنشينم و صحرا نوردم
شبانگه سوي خدمت باز گردم
مهين بانو جوابش داد کاي ماه
به جاي مرکبي صد ملک در خواه
به حکم آنکه اين شبرنگ شبديز
به گاه پويه بس تند است و بس تيز
چو رعد تند باشد در غريدن
چو باد تيز باشد در وزيدن
مبادا کز سر تندي و تيزي
کند در زير آب آتش ستيزي
و گر بر وي نشستن ناگزيرست
نه شب زيباتر از بدر منيرست
لکام پهلواني بر سرش کن
به زير خود رياضت پرورش کن
رخ گل چهره چون گلبرگ بشگفت
زمين بوسد و خدمت کرد و خوش خفت
چو برزد بامدادان خازن چين
به درج گوهرين بر قفل زرين
برون آمد ز درج آن نقش چيني
شدن را کرده با خود نقش بيني
بتان چين به خدمت سر نهادند
بسان سرو بر پاي ايستادند
چو شيرين ديد روي مهربانان
به چربي گفت با شيرين زبانان
که بسم الله به صحرا مي خرامم
مگر بسمل شود مرغي به دامم
بتان از سر سراغج باز کردند
دگرگون خدمتش را ساز کردند
به کردار کله داران چون نوش
قبا بستند بکران قصب پوش
که رسمي بود کان صحرا خرامان
به صيد آيند بر رسم غلامان
همه در گرد شيرين حلقه بستند
چو حالي بر نشست او بر نشستند
به صحرائي شدند از صحن ايوان
به سرسبزي چو خضر از آب حيوان
در آن صحرا روان کردند رهوار
وزان صحرا به صحراهاي بسيار
شدند آن روضه حوران دلکش
به صحرائي چو مينو خرم و خوش
زمين از سبزه نزهت گاه آهو
هوا از مشک پر خالي ز آهو
سرانجام اسب را پرواز دادند
عنان خود به مرکب باز دادند
بت لشگر شکن بر پشت شبديز
سواري تند بود و مرکبي تيز
چو مرکب گرم کرد از پيش ياران
برون افتاد از آن هم تک سواران
گمان بردند که اسبش سر کشيد است
ندانستند کو سر در کشيد است
بسي چون سايه دنبالش دويدند
ز سايه در گذر گردش نديدند
به جستن تا به شب دمساز گشتند
به نوميدي هم آخر باز گشتند
ز شاه خويش هر يک دور مانده
به تن رنجه به دل رنجور مانده
به درگاه مهين بانو شبانگاه
شدند آن اختران بي طلعت ماه
به ديده پيش تختش راه رفتند
به تلخي حال شيرين باز گفتند
که سياره چه شب بازي نمودش
تک طياره چون اندر ربودش
مهين بانو چو بشنيد اين سخن را
صلا در داد غمهاي کهن را
فرود آمد ز تخت خويش غمناک
بسر بر خاک و سر هم بر سر خاک
از آن غم دستها بر سر نهاده
ز ديده سيل طوفان بر گشاده
ز شيرين ياد بي اندازه مي کرد
به دو سوک برادر تازه مي کرد
به آب چشم گفت اي نازنين ماه
ز من چشم بدت بربود ناگاه
گلي بودي که باد از بارت افکند
ندانم بر کدامين خارت افکند
چو افتادت که مهر از ما بريدي
کدامين مهربان بر ما گزيدي
چو آهو زين غزالان سير گشتي
گرفتار کدامين شير گشتي
چو ماه از اختران خود جدائي
نه خورشيدي چنين تنها چرائي
کجا سرو تو کز جانم چمن داشت
به هر شاخي رگي با جان من داشت
رخت ماهست تا خود بر که تابد
منش گم کرده ام تا خود که يابد
همه شب تا به روز اين نوحه مي کرد
غمش بر غم افزود و درد بر درد
چو مهر آمد برون از چاه بيژن
شد از نورش جهان را ديده روشن
همه لشگر به خدمت سر نهادند
به نوبت گاه فرمان ايستادند
که گر بانو بفرمايد به شبگير
پي شيرين برانيم اسب چون تير
مهين بانو به رفتن ميل ننمود
نه خود رفت و نه کس را نيز فرمود
چو در خواب اين بلا را بود ديده
که بودي بازي از دستش پريده
چو حسرت خورد از پرواز آن باز
همان باز آمدي بر دست او باز
بديشان گفت اگر ما باز گرديم
و گر با آسمان همراز گرديم
نشد ممکن که در هيچ آبخوردي
بيابيم از پي شبديز گردي
نشايد شد پي مرغ پريده
نه دنبال شکاردام ديده
کبوتر چون پريد از پس چه نالي
که وا برج آيد ار باشد حلالي
بلي چندان شکيبم در فراقش
که برقي يابم از نعل براقش
چو زان گم گشته گنج آگاه گردم
ديگر ره با طرب همراه گردم
به گنجينه سپارم گنج را باز
به دين شکرانه گردم گنج پرداز
سپه چون پاسخ بانو شنيدند
به از فرمانبري کاري نديدند
وزان سوي دگر شيرين به شبديز
جهان را مي نوشت از بهر پرويز
چو سياره شتاب آهنگ مي بود
ز ره رفتن بروز و شب نياسود
قبا در بسته بر شکل غلامان
همي شد ده به ده سامان به سامان
نبود ايمن ز دشمن گاه و بي گاه
به کوه و دشت مي شد راه و بي راه
رونده کوه را چون باد مي راند
به تک در باد را چون کوه مي ماند
نپوشد بر تو آن افسانه را راز
که در راهي زني شد جادوئي ساز
يکي آيينه و شانه درافکند
به افسوني به راهش کرد دربند
فلک اين آينه وان شانه را جست
کزين کوه آمد و زان بيشه بر رست
زني کوشانه و آيينه بفکند
ز سختي شد به کوه و بيشه مانند
شده شيرين در آن راه از بس اندوه
غبار آلود چندين بيشه و کوه
رخش سيماي کم رختي گرفته
مزاج نازکش سختي گرفته
نشان مي جست و مي رفت آن دل افروز
چو ماه چارده شب چارده روز
جنيبت را به يک منزل نمي ماند
خبر پرسان خبر پرسان همي راند
تکاور دست برد از باد مي برد
زمين را دور چرخ از ياد مي برد
سپيده دم چو دم بر زد سپيدي
سياهي خواند حرف نااميدي
هزاران نرگس از چرخ جهانگرد
فرو شد تا بر آمد يک گل زرد
شتابان کرد شيرين بارگي را
به تلخي داد جان يکبارگي را
پديد آمد چو مينو مرغزاري
در او چون آب حيوان چشمه ساري
ز شرم آب از رخشنده خاني
شده در ظلمت آب زندگاني
ز رنج راه بود اندام خسته
غبار از پاي تا سر برنشسته
به گرد چشمه جولان زد زماني
ده اندر ده نديد از کس نشاني
فرود آمد به يک سو بارگي بست
ره انديشه بر نظارگي بست
چو قصد چشمه کرد آن چشمه نور
فلک را آب در چشم آمد از دور
سهيل از شعر شکرگون برآورد
نفير از شعري گردون برآورد
پرندي آسمان گون بر ميان زد
شد اندر آب و آتش در جهان زد
فلک را کرد کحلي پوش پروين
موصل کرد نيلوفر به نسرين
حصارش نيل شد يعني شبانگاه
ز چرخ نيلگون سر بر زد آن ماه
تن سيمينش مي غلطيد در آب
چو غلطد قاقمي بر روي سنجاب
عجب باشد که گل را چشمه شويد
غلط گفتم که گل بر چشمه رويد
در آب انداخته از گيسوان شست
نه ماهي بلکه ماه آورده در دست
ز مشک آرايش کافور کرده
ز کافورش جهان کافور خورده
مگر دانسته بود از پيش ديدن
که مهماني نوش خواهد رسيدن
در آب چشمه سار آن شکر ناب
ز بهر ميهمان مي ساخت جلاب
سخن گوينده پير پارسي خوان
چنين گفت از ملوک پارسي دان
که چون خسرو به ارمن کس فرستاد
به پرسش کردن آن سرو آزاد
شب و روز انتظار يار مي داشت
اميد وعده ديدار مي داشت
به شام و صبح اندر خدمت شاه
کمر مي بست چون خورشيد و چون ماه
چو تخت آراي شد طرف کلاهش
ز شادي تاج سر مي خواند شاهش
گرامي بود بر چشم جهاندار
چنين تا چشم زخم افتاد در کار
که از پولاد کاري خصم خونريز
درم را سکه زد بر نام پرويز
به هر شهري فرستاد آن درم را
بشورانيد از آن شاه عجم را
ز بيم سکه و نيروي شمشير
هراسان شد کهن گرگ از جوان شير
چنان پنداشت آن منصوبه را شاه
که خسرو باخت آن شطرنج ناگاه
بر آن دلشد که لعبي چند سازد
بگيرد شاه نو را بند سازد
حسابي بر گرفت از روي تدبير
نبود آگه ز بازيهاي تقدير
که نتوان راه خسرو را گرفتن
نه در عقده مه نو را گرفتن
چو هر کو راستي در دل پذيرد
جهان گيرد جهان او را نگيرد
بزرگ اميد ازين معني خبر يافت
شه نو را به خلوت جست و دريافت
حکايت کرد کاختر در وبالست
ملک را با تو قصد گوشمالست
ببايد زفت روزي چند ازين پيش
شتاب آوردن و بردن سر خويش
مگر کاين آتشت بي دود گردد
وبال اخترت مسعود گردد
چو خسرو ديد کاشوب زمانه
هلاکش را همي سازد بهانه
به مشگو رفت پيش مشگ مويان
وصيت کرد با آن ماهرويان
که مي خواهم خراميدن به نخجير
دو هفته بيش و کم زين کاخ دلگير
شما خندان و خرم دل نشينيد
طرب سازيد و روي غم نبينيد
گر آيد نار پستاني در اين باغ
چو طاووسي نشسته بر پر زاغ
فرود آريد کان مهمان عزيز است
شما ماهيد و خورشيد آن کنيز است
بمانيدش که تا بيغم نشيند
طرب مي سازد و شادي گزيند
و گر تنگ آيد از مشکوي خضرا
چو خضر آهنگ سازد سوي صحرا
در آن صحرا که او خواهد بتازيد
بهشتي روي را قصري بسازيد
بدان صورت که دل دادش گوائي
خبر مي داد از الهام خدائي
چو گفت اين قصه بيرون رفت چون باد
سليمان وار با جمعي پريزاد
زمين کن کوه خود را گرم کرده
سوي ارمن زمين را نرم کرده
ز بيم شاه مي شد دل پر از درد
دو منزل را به يک منزل همي کرد
قضا را اسبشان در راه شد سست
در آن منزل که آن مه موي مي شست
غلامان را بفرمود ايستادن
ستوران را علوفه برنهادن
تن تنها ز نزديک غلامان
سوي آن مرغزار آمد خرامان
طوافي زد در آن فيروزه گلشن
ميان گلشن آبي ديد روشن
چو طاووسي عقابي باز بسته
تذروي بر لب کوثر نشسته
گيا را زير نعل آهسته مي سفت
در آن آهستگي آهسته مي گفت
گر اين بت جان بودي چه بودي
ور اين اسب آن من بودي چه بودي
نبود آگه که آن شبرنگ و آن ماه
به برج او فرود آيند ناگاه
بسا معشوق کايد مست بر در
سبل در ديده باشد خواب در سر
بسا دولت که آيد بر گذرگاه
چو مرد آگه نباشد گم کند راه
ز هر سو کرد بر عادت نگاهي
نظر ناگه در افتادش به ماهي
چو لختي ديد از آن ديدن خطر ديد
که بيش آشفته شد تا بيشتر ديد
عروسي ديد چون ماهي مهيا
که باشد جاي آن مه بر ثريا
نه ماه آيينه سيماب داده
چو ماه نخشب از سيماب زاده
در آب نيلگون چون گل نشسته
پرندي نيلگون تا ناف بسته
همه چشمه ز جسم آن گل اندام
گل بادام و در گل مغز بادام
حواصل چون بود در آب چون رنگ؟
همان رونق در او از آب و از رنگ
ز هر سو شاخ گيسو شانه مي کرد
بنفشه بر سر گل دانه مي کرد
اگر زلفش غلط مي کرد کاري
که دارم در بن هر موي ماري
نهان با شاه مي گفت از بنا گوش
که مولاي توام هان حلقه در گوش
چو گنجي بود گنجش کيمياسنج
به بازي زلف او چون مار بر گنج
فسونگر مار را نگرفته در مشت
گمان بردي که مار افساي را کشت
کليد از دست بستانبان فتاده
ز بستان نار پستان در گشاده
دلي کان نار شيرين کار ديده
ز حسرت گشته چون نار کفيده
بدان چشمه که جاي ماه گشته
عجب بين کافتاب از راه گشته
چو بر فرق آب مي انداخت از دست
فلک بر ماه مرواريد مي بست
تنش چون کوه برفين تاب مي داد
ز حسرت شاه را برفاب مي داد
شه از ديدار آن بلور دلکش
شده خورشيد يعني دل پر آتش
فشاند از ديده باران سحابي
که طالع شد قمر در برج آبي
سمنبر غافل از نظاره شاه
که سنبل بسته بد بر نرگسش راه
چو ماه آمد برون از ابر مشگين
به شاهنشه در آمد چشم شيرين
همائي ديد بر پشت تذروي
به بالاي خدنگي رسته سروي
ز شرم چشم او در چشمه آب
همي لرزي چون در چشمه مهتاب
جز اين چاره نديد آن چشمه قند
که گيسو را چو شب بر مه پراکند
عبير افشاند بر ماه شب افروز
به شب خورشيد مي پوشيد در روز
سوادي بر تن سيمين زد از بيم
که خوش باشد سواد نقش بر سيم
دل خسرو بر آن تابنده مهتاب
چنان چون زر در آميزد به سيماب
ولي چون ديد کز شير شکاري
بهم در شد گوزن مرغزاري
زبون گيري نکرد آن شير نخجير
که نبود شير صيدافکن زبون گير
به صبري کاورد فرهنگ در هوش
نشاند آن آتش جوشنده را جوش
جوانمردي خوش آمد را ادب کرد
نظرگاهش دگر جائي طلب کرد
به گرد چشمه دل را دانه مي کاشت
نظر جاي دگر بيگانه مي داشت
دو گل بين کز دو چشمه خار ديدند
دو تشنه کز دو آب آزار ديدند
همان را روز اول چشمه زد راه
همين از چشمه اي افتاد در چاه
به سرچشمه گشايد هر کسي رخت
به چشمه نرم گردد توشه سخت
جز ايشان را که رخت از چشمه بردند
ز نرميها به سختيها سپردند
نه بيني چشمه اي کز آتش دل
ندارد تشنه اي را پاي در گل
نه خورشيد جهان کاين چشمه خون
بدين کار است گردان گرد گردون
چو شه مي کرد مه را پرده داري
که خاتون برد نتوان بي عماري
برون آمد پريرخ چون پري تيز
قبا پوشيد و شد بر پشت شبديز
حسابي کرد با خود کاين جوانمرد
که زد بر گرد من چون چرخ ناورد
شگفت آيد مرا گر يار من نيست
دلم چون برد اگر دلدار من نيست
شنيدم لعل در لعل است کانش
اگر دلدار من شد کو نشانش
نبود آگه که شاهان جامه راه
دگرگونه کنند از بيم بدخواه
هواي دل رهش مي زد که برخيز
گل خود را بدين شکر برآميز
گر آن صورت بد اين رخشنده جانست
خبر بود آن واين باري عيانست
دگر ره گفت از اين ره روي برتاب
روا نبود نمازي در دو محراب
ز يک دوران دو شربت خورد نتوان
دو صاحب را پرستش کرد نتوان
و گر هست اين جوان آن نازنين شاه
نه جاي پرسش است او را در اين راه
مرا به کز درون پرده بيند
که بر بي پردگان گردي نشيند
هنوز از پرده بيرون نيست اين کار
ز پرده چون برون آيم بيکبار
عقاب خويش را در پويه پر داد
ز نعلش گاو و ماهي را خبر داد
تک از باد صبا پيشي گرفته
به جنبش با فلک خويشي گرفته
پري را مي گرفت از گرم خيزي
به چشم ديو در مي شد ز تيزي
پس از يک لحظه خسرو باز پس ديد
به جز خود ناکسم گر هيچکس ديد
ز هر سو کرد مرکب را روانه
نه دل ديد و نه دلبر در ميانه
فرود آمد بدان چشمه زماني
ز هر سو جست از آن گوهرنشاني
شگفت آمد دلش را کاين چنين تيز
بدين زودي کجا رفت آن دلاويز
گهي سوي درختان ديد گستاخ
که گوئي مرغ شد پريد بر شاخ
گهي ديده به آب چشمه مي شست
چو ماهي ماه را در آب مي جست
زماني پل بر آب چشم بستي
گهي بر آب چشمه پل شکستي
ز چشمش برده آن چشمه سياهي
در او غلطيد چون در چشمه ماهي
چنان ناليد کز بس نالش او
پشيمان شد سپهر از مالش او
مه و شبديز را در باغ مي جست
به چشمي باز و چشمي زاغ مي جست
ز هر سو حمله بر چون باز نخجير
که زاغي کرد بازش را گرو گير
از آن زاغ سبک پر مانده پر داغ
جهان تاريک بروي چون پر زاغ
شده زاغ سيه باز سپيدش
درخت خار گشته مشک بيدش
ز بيدش گربه بيد انجير کرده
سرشگش تخم بيد انجير خورده
خميده بيدش از سوداي خورشيد
بلي رسم است چوگان کردن از بيد
بر آورد از جگر سوزنده آهي
که آتش در چو من مردم گياهي
بهاري يافتم زو بر نخوردم
فراتي ديدم و لب تر نکردم
به ناداني ز گوهر داشتم چنگ
کنون مي بايدم بر دل زدن سنگ
گلي ديدم نچيدم بامدادش
دريغا چون شب آمد برد بادش
در آبي نرگسي ديدم شکفته
چو آبي خفته وز او آب خفته
شنيدم کاب خفتد زر شود خاک
چرا سيماب گشت آن سرو چالاک
همائي بر سرم مي داد سايه
سريرم را ز گردون کرد پايه
بر آن سايه چو مه دامن فشاندم
چو سايه لاجرم بي سنگ ماندم
نمد زينم نگردد خشک از اين خون
بترزينم تبر زين چون بود چون
برون آمد گلي از چشمه آب
نمي گويم به بيداري که در خواب
کنون کان چشمه را با گل نه بينم
چو خار آن به که بر آتش نشينم
که فرمودم که روي از مه بگردان
چو بخت آمد به راهت ره بگردان
کدامين ديو طبعم را بر اين داشت
که از باغ ارم بگذشت و بگذاشت
همه جائي شکيبائي ستودست
جز اين يکجا که صيد از من ربودست
چو برق از جان چراغي برفروزم
شکيب خام را بر وي بسوزم
اگر من خوردمي زان چشمه آبي
نبايستي ز دل کردن کبابي
نصيحت بين که آن هندو چه فرمود
که چون مالي بيابي زود خور زود
در اين باغ از گل سرخ و گل زرد
پشيماني نخورد آنکس که برخورد
من وزين پس جگر در خون کشيدن
ز دل پيکان غم بيرون کشيدن
زنم چندان طپانچه بر سر و روي
که يارب ياربي خيزد ز هر موي
مگر کاسوده تر گردم در اين درد
تنور آتشم لختي سود سرد
ز بحر ديده چندان در ببارم
که جز گوهر نباشد در کنارم
کسي کاو را ز خون آماس خيزد
کي آسوده شود تا خون نريزد
زماني گشت گرد چشمه نالان
به گريه دستها بر چشم مالان
زماني بر زمين افتاد مدهوش
گرفت آن چشمه را چون گل در آغوش
از آن سرو روان کز چنگ رفته
ز سروش آب و از گل رنگ رفته
سهي سروش فتاده بر سر خاک
شده لرزان چنان کز باد خاشاک
به دل گفتا گر اين ماه آدمي بود
کجا آخر قدمگاهش زمي بود
و گر بود او پري دشوار باشد
پري بر چشمه ها بسيار باشد
به کس نتوان نمود اين داوري را
که خسرو دوست مي دارد پريرا
مرا زين کار کامي برنخيزد
پري پيوسته از مردم گريزد
به جفت مرغ آبي باز کي شد
پري با آدمي دمساز کي شد
سليمانم ببايد نام کردن
پس آنگاهي پري را رام کردن
ازين انديشه لختي باز مي گفت
حکايت هاي دلپرداز مي گفت
به نوميدي دل از دلخواه برداشت
به دارالملک ارمن راه برداشت
فلک چون کار سازيها نمايد
نخست از پرده بازيها نمايد
به دهقاني چو گنجي داد خواهد
نخست از رنج بردش ياد خواهد
اگر خار و خسک در ره نماند
گل و شمشاد را قيمت که داند
ببايد داغ دوري روزکي چند
پس از دوري خوش آيد مهر و پيوند
چو شيرين از بر خسرو جدا شد
ز نزديکي به دوري مبتلا شد
به پرسش پرسش از درگاه پرويز
به مشگوي مداين راند شبديز
به آيين عروسي شوي جسته
وز آيين عروسي روي شسته
فرود آمد رقيبان را نشان داد
درون شد باغ را سرو روان داد
چو ديدند آن شکرفان روي شيرين
گزيدند از حسد لبهاي زيرين
برسم خسروي بنواختندش
ز خسرو هيچ وا نشناختندش
همي گفتند خسرو بانکوئي
به آتش خواستن رفته است گوئي
بياورد آتشي چون صبح دلکش
وز آن آتش به دلها در زد آتش
پس آنگه حال او ديدن گرفتند
نشانش باز پرسيدن گرفتند
که چوني وز کجائي و چه نامي
چه اصلي و چه مرغي وز چه دامي
پريرخ زان بتان پرهيز مي کرد
دروغي چند را سر تيز مي کرد
که شرح حال من لختي دراز است
به حاضر گشتن خسرو نياز است
چو خسرو در شبستان آيد از راه
شما را خود کند زين قصه آگاه
وليک اين اسب را داريد بي رنج
که هست اين اسب را قيمت بسي گنج
چو بر گفت اين سخن مهمان طناز
نشاندند آن کنيزانش به صد ناز
فشاندند آب گل بر چهره ماه
ببستند اسب را بر آخور شاه
دگرگون زيوري کردند سازش
ز در بستند بر ديبا طرازش
گل وصلش به باغ وعده بشگفت
فرو آسود و ايمن گشت و خوش خفت
رقيباني که مشکو داشتندي
شکر لب را کنيز انگاشتندي
شکر لب با کنيزان نيز مي ساخت
کنيزانه بديشان نرد مي باخت
چو شيرين در مداين مهد بگشاد
ز شيرين لب طبقها شهد بگشاد
پس از ماهي کز آسايش اثر يافت
ز بيرون رفتن خسرو خبر يافت
که از بيم پدر شد سوي نخجير
وز آنجا سوي ارمن کرد تدبير
بدرد آمد دلش زان بي دوائي
که کارش داشت الحق بينوائي
چنين تا مدتي در خانه مي بود
ز بي صبري دلش ديوانه مي بود
حقيقت شد ورا کان يک سواره
که مي کرد اندرو چندان نظاره
جهان آراي خسرو بود کز راه
نظر مي کرد چون خورشيد در ماه
بسي از خويشتن بر خويشتن زد
فرو خورد آن تغابن را و تن زد
صبوري کرد روزي چند در کار
نمود آنگه که خواهم گشت بيمار
مرا قصري به خرم مرغزاري
ببايد ساختن بر کوهساري
که کوهستانيم گلزار پرورد
شد از گرمي گل سرخم گل زرد
بدو گفتند بت رويان دمساز
که اي شمع بتان چون شمع مگداز
تو را سالار ما فرمود جائي
مهيا ساختن در خوش هوائي
اگر فرماندهي تا کارفرماي
به کوهستان ترا پيدا کند جاي
بگفت آري ببايد ساختن زود
چنان قصري که شاهنشاه فرمود
کنيزاني کزو در رشک ماندند
به خلوت مرد بنا را بخواندند
که جادوئي است اينجا کار ديده
ز کوهستان بابل نو رسيده
زمين را اگر بگويد کاي زمين خيز
هوا بيني گرفته ريز بر ريز
فلک را نيز اگر گويد بيارام
بماند تا قيامت بر يکي گام
ز ما قصري طلب کرد است جائي
کزان سوزنده تر نبود هوائي
بدان تا مردم آنجا کم شتابند
ز جادو جادوئيها در نيابند
بدين جادو شبيخوني عجب کن
هوائي هر چه ناخوشتر طلب کن
بساز آنجا چنان قصري که بايد
ز ما درخواست کن مزدي که شايد
پس آنگه از خزو ديبا و دينار
وجوه خرج دادندش به خروار
چو بنا شاد گشت از گنج بردن
جهان پيماي شد در رنج بردن
طلب مي کرد جائي دور از انبوه
حوالي بر حوالي کوه بر کوه
بدست آورد جائي گرم و دلگير
کز او طفلي شدي در هفته پير
بده فرسنگ از کرمانشهان دور
نه از کرمانشهان بل از جهان دور
بدانجا رفت و آنجا کارگه ساخت
به دوزخ در چنان قصري به پرداخت
که داند هر که آنجا اسب تازد
که حوري را چنان دوزخ نسازد
چو از شب گشت مشگين روي آن عصر
ز مشگو رفت شيرين سوي آن قصر
کنيزي چند با او نارسيده
خيانت کاري شهوت نديده
در آن زندانسراي تنگ مي بود
چو گوهر شهربند سنگ مي بود
غم خسرو رقيب خويش کرده
در دل بر دو عالم پيش کرده
چو خسرو دور شد زان چشمه آب
ز چشم آب ريزش دور شد خواب
به هر منزل کز آنجا دورتر گشت
ز نوميدي دلش رنجورتر گشت
دگر ره شادمان مي شد به اميد
که برنامد هنوز از کوه خورشيد
چو من زين ره به مشرق مي شتابم
مگر خورشيد روشن را بيابم
چو گل بر مرز کوهستان گذر کرد
نسيمش مرزبانان را خبر کرد
عمل داران برابر مي دويدند
زر و ديبا به خدمت مي کشيدند
بتاني ديد بزم افروز و دلبند
به روشن روي خسرو آرزومند
خوش آمد با بتان پيوندش آنجا
مقام افتاد روزي چندش آنجا
از آنجا سوي موقان سر بدر کرد
ز موقان سوي باخرزان گذر کرد
مهين بانو چو زين حالت خبر يافت
به خدمت کردن شاهانه بشتافت
به استقبال شاه آورد پرواز
سپاهي ساخته با برک و با ساز
گرامي نزلهاي خسروانه
فرستاد از ادب سوي خزانه
ز ديبا و غلام و گوهر و گنج
دبيران را قلم در خط شد از رنج
فرود آمد به درگاه جهاندار
جهاندارش نوازش کرد بسيار
بزير تخت شه کرسي نهادند
نشست اوي و ديگر قوم ايستادند
شهنشه باز پرسيدش که چوني
که بادت نو بنو عيشي فزوني
به مهمانيت آوردم گراني
مبادت درد سر زين ميهماني
مهين بانو چو ديد آن دلنوازي
ز خدمت داد خود را سرفرازي
نفس بگشاد چون باد سحرگاه
فرو خواند آفرينها در خور شاه
بدان طالع که پشتش را قوي کرد
پناهش بارگاه خسروي کرد
يکي هفته به نوبت گاه خسرو
روان مي کرد هر دم تحفه نو
پس از يک هفته روزي کانچنان روز
نديد است آفتاب عالم افروز
به سرسبزي نشسته شاه بر تخت
چو سلطاني که باشد چاکرش بخت
ز مرزنگوش خط نو دميده
بسي دل را چو طره سر بريده
بساط شه ز يغمائي غلامان
چو باغي پر سهي سرو خرامان
به جوش آمد سخن در کام هر کس
به مولائي بر آمد نام هر کس
به رامش ساختن بي دفع شد کار
به حاجت خواستن بي رفع شد يار
مهين بانو زمين بوسيد و بر جست
به خسرو گفت ما را حاجتي هست
که دارالملک بردع را نوازي
زمستاني در آنجا عيش سازي
هواي گرمسير است آنطرف را
فراخيها بود آب علف را
اجابت کرد خسرو گفت برخيز
تو ميرو کامدم من بر اثر نيز
سپيده دم ز لشگر گاه خسرو
سوي باغ سپيد آمد روارو
وطن خوش بود رخت آنجا کشيدند
ملک را تاج و تخت آنجا کشيدند
ز هر سو خيمه ها کردند بر پاي
گرفتند از حوالي هر کسي جاي
مهين بانو به درگاه جهانگير
نکرد از شرط خدمت هيچ تقصير
شه آنجا روز و شب عشرت همي کرد
مي تلخ و غم شيرين همي خورد
يکي شب از شب نوروز خوشتر
چه شب کز روز عيد اندوه کش تر
سماع خرگهي در خرگه شاه
نديمي چند موزون طبع و دلخواه
مقالت هاي حکمت باز کرده
سخن هاي مضاحک ساز کرده
به گرداگرد خرگاه کياني
فرو هشته نمدهاي الاني
دمه بردر کشيده تيغ فولاد
سر نامحرمان را داده بر باد
درون خرگه از بوي خجسته
بخور عود و عنبر کله بسته
نبيد خوشگوار و عشرت خوش
نهاده منقل زرين پر آتش
زگال ارمني بر آتش تيز
سياهاني چو زنگي عشرت انگيز
چو مشک نافه در نشو گياهي
پس از سرخي همي گيرد سياهي
چرا آن مشک بيد عود کردار
شود بعد از سياهي سرخ رخسار
سيه را سرخ چون کرد آذرنگي
چو بالاي سياهي نيست رنگي
مگر کز روزگار آموخت نيرنگ
که از موي سياه ما برد رنگ
به باغ مشعله دهقان انگشت
بنفشه مي درود و لاله مي کشت
سيه پوشيده چون زاغان کهسار
گرفته خون خود در ناي و منقار
عقابي تيز خود کرده پر خويش
سيه ماري فکنده مهره در پيش
مجوسي ملتي هندوستاني
چو زردشت آمده در زند خواني
دبيري از حبش رفته به بلغار
به شنگرفي مدادي کرده بر کار
زمستان گشته چون ريحان ازو خوش
که ريحان زمستان آمد آتش
صراحي چون خروسي ساز کرده
خروسي کو به وقت آواز کرده
ز رشک آن خروس آتشين تاج
گهي تيهو بر آتش گاه دراج
روان گشته به نقلان کبابي
گهي کبک دري گه مرغ آبي
ترنج و سيب لب بر لب نهاده
چو در زرين صراحي لعل باده
ز نرگس وز بنفشه صحن خرگاه
گلستاني نهاده در نظر گاه
ز بس نارنج و نار مجلس افروز
شده در حقه بازي باد نوروز
جهان را تازه تر دادند روحي
بسر بردند صبحي در صبوحي
ز چنگ ابريشم دستان نوازان
دريده پردهاي عشق بازان
سرود پهلوي در ناله چنگ
فکنده سوز آتش در دل سنگ
کمانچه آه موسي وار مي زد
مغني راه موسيقار مي زد
غزل برداشته رامشگر رود
که بدرود اي نشاط و عيش بدرود
چه خوش باغيست باغ زندگاني
گر ايمن بودي از باد خزاني
چه خرم کاخ شد کاخ زمانه
گرش بودي اساس جاودانه
از آن سرد آمد اين کاخ دلاويز
که چون جا گرم کردي گويدت خيز
چو هست اين دير خاکي سست بنياد
بباده اش داد بايد زود بر باد
ز فردا و زدي کس را نشان نيست
که رفت آن از ميان ويندر ميان نيست
يک امروز است ما را نقد ايام
بر او هم اعتمادي نيست تا شام
بيا تا يک دهن پر خنده داريم
به مي جان و جهان را زنده داريم
به ترک خواب مي بايد شبي گفت
که زير خاک مي بايد بسي خفت
ملک سرمست و ساقي باده در دست
نواي چنگ مي شد شست در شست
در آمد گلرخي چون سرو آزاد
ز دلداران خسرو با دل شاد
که بر دربار خواهد بنده شاپور
چه فرمائي در آيد يا شود دور
ز شادي درخواست جستن خسرو از جاي
دگر ره عقل را شد کار فرماي
بفرمودش در آوردن به درگاه
ز دلگرمي به جوش آمد دل شاه
که بد دل در برش ز اميد و از بيم
به شمشير خطر گشته به دو نيم
هميشه چشم بر ره دل دو نيم است
بلاي چشم بر راهي عظيم است
اگر چه هيچ غم بي دردسر نيست
غمي از چشم بر راهي بتر نيست
مبادا هيچکس را چشم بر راه
کز او رخ زرد گردد عمر کوتاه
در آمد نقش بند مانوي دست
زمين را نقشهاي بوسه مي بست
زمين بوسيد و خود بر جاي مي بود
به رسم بندگان بر پاي مي بود
گرامي کردش از تمکين خود شاه
نشاند او را و خالي کرد خرگاه
بپرسيد از نشان کوه و دشتش
شگفتي ها که بود از سر گذشتش
دعا برداشت اول مرد هشيار
که شه را زندگاني باد بسيار
مظفر باد بر دشمن سپاهش
ميفتاد از سر دولت کلاهش
مرادش با سعادت رهسپر باد
ز نو هر روزش اقبالي دگر باد
حديث بنده را در چاره سازي
بساطي هست با لختي درازي
چو شه فرمود گفتن چون نگويم
رضاي شاه جويم چون نجويم
وز اول تا به آخر آنچه دانست
فرو خواند آنچه خواندن مي توانست
از آن پنهان شدن چون مرغ از انبوه
وز آن پيدا شدن چون چشمه در کوه
به هر چشمه شدن هر صبح گاهي
بر آوردن مقنع وار ماهي
وز آن صورت به صورت باز خوردن
به افسون فتنه اي را فتنه کردن
وز آن چون هندوان بردن ز راهش
فرستادن به ترکستان شاهش
سخن چون زان بهار نو برآمد
خروشي بيخود از خسرو برآمد
به خواهش گفت کان خورشيد رخسار
بگو تا چون به دست آمد دگر بار
مهندس گفت کردم هوشياري
دگر اقبال خسرو کرد ياري
چو چشم تير گر جاسوس گشتم
به دکان کمانگر برگذشتم
به دست آوردم آن سرو روان را
بت سنگين دل سيمين ميان را
چه ديدم؟ تيزرائي تازه روئي
مسيحي بسته در هر تار موئي
همه رخ گل چو بادامه ز نغزي
همه تن دل چو بادام دو مغزي
مياني يافتم کز ساق تا روي
دو عالم را گره بسته به يک موي
دهاني کرده بر تنگيش زوري
چو خوزستاني اندر چشم موري
نبوسيده لبش بر هيچ هستي
مگر آيينه را آن هم به مستي
نکرده دست او با کس درازي
مگر با زلف خود وانهم به بازي
بسي لاغرتر از مويش ميانش
بسي شيرين تر از نامش دهانش
اگر چه فتنه عالم شد آن ماه
چو عالم فتنه شد بر صورت شاه
چو مه را دل به رفتن تيز کردم
پس آنگه چاره شبديز کردم
رونده ماه را بر پشت شبرنگ
فرستادم به چندين رنگ و نيرنگ
من اينجا مدتي رنجور ماندم
بدين عذر از رکابش دور ماندم
کنون دانم که آن سختي کشيده
به مشگوي ملک باشد رسيده
شه از دلدادگي در بر گرفتش
قدم تا فرق در گوهر گرفتش
سپاسش را طراز آستين کرد
بر او بسيار بسيار آفرين کرد
حديث چشمه و سر شستن ماه
درستي داد قولش را بر شاه
ملک نيز آنچه در ره ديد يکسر
يکايک باز گفت از خير و از شر
حقيقت گشتشان کان مرغ دمساز
به اقصاي مداين کرده پرواز
قرار آن شد که ديگر باره شاپور
چو پروانه شود دنبال آن نور
زمرد را سوي کان آورد باز
رياحين را به بستان آورد باز
خوشا ملکا که ملک زندگاني است
بها روزا که آن روز جواني است
نه هست از زندگي خوشتر شماري
نه از روز جواني روزگاري
جهان خسرو که سالار جهان بود
جوان بود و عجب خوشدل جوان بود
نخوردي بي غنا يک جرعه باده
نه بي مطرب شدي طبعش گشاده
مغني را که پارنجي ندادي
به هر دستان کم از گنجي ندادي
به عشرت بود روزي باده در دست
مهين بانو در آمد شاد و بنشست
ملک تشريف خاص خويش دادش
ز ديگر وقتها دل بيش دادش
چو آمد وقت خوان داراي عالم
ز موبد خواست رسم باج برسم
به هر خوردي که خسرو دستگه داشت
حديث باج برسم را نگه داشت
حساب باج برسم آنچنان است
که او بر چاشني گيري نشان است
اجازت باشد از فرمان موبد
خورشها را که اين نيک است و آن بد
به مي خوردن نشاند آن گه مهان را
همان فرخنده بانوي جهان را
به جام خاص مي مي خورد با او
سخن از هر دري مي کرد با او
چو از جام نبيد تلخ شد مست
حکايت را به شيرين باز پيوست
ز شيرين قصه آوارگي کرد
به دل شادي به لب غمخوارگي کرد
که بانو را برادر زاده اي بود
چو گل خندان چو سرو آزاده اي بود
شنيدم کادهم توسن کشيدش
چو عنقا کرد از اينجا ناپديدش
مرا از خانه پيکي آمد امروز
خبر آورد از آن ماه دل افروز
گر اينجا يک دو هفته باز مانم
بر آن عزمم که جايش باز دانم
فرستم قاصدي تا بازش آرد
بسان مرغ در پروازش آرد
مهين بانو چو کرد اين قصه را گوش
فرو ماند از سخن بي صبر و بيهوش
به خدمت بر زمين غلطيد چون خاک
خروشي بر کشيد از دل شغبناک
که آن در کو که گر بينم به خوابش
نه در دامن که در درياي آبش
به نوک چشمش از دريا برآرم
به جان بسپارمش پس جان سپارم
پس آنگه بوسه زد بر مسند شاه
که مسند بوس بادت زهره و ماه
ز ماهي تا به ماه افسر پرستت
ز مشرق تا به مغرب زير دستت
من آنگه گفتم او آيد فرادست
که اقبال ملک در بنده پيوست
چو اقبال تو با ما سر در آرد
چنين بسيار صيد از در درآرد
اگر قاصد فرستد سوي او شاه
مرا بايد ز قاصد کردن آگاه
به حکم آنکه گلگون سبک خيز
بدو بخشم ز همزادان شبديز
که با شبديز کس هم تک نباشد
جز اين گلگون اگر بدرک نباشد
اگر شبديز با ماه تمامست
به همراهيش گلگون تيز گامست
و گر شبديز نبود مانده بر جاي
به جز گلگون که دارد زير او پاي
ملک فرمود تا آن رخش منظور
برند از آخور او سوي شاپور
وز آنجا يک تنه شاپور برخاست
دو اسبه راه رفتن را بياراست
سوي ملک مداين رفت پويان
گرامي ماه را يک ماه جويان
به مشگو در نبود آن ماه رخسار
مع القصه به قصر آمد دگر بار
در قصر نگارين زد زماني
کس آمد دادش از خسرو نشاني
درون بردندش از در شادمانه
به خلوتگاه آن شمع زمانه
چو سر در قصر شيرين کرد شاپور
عقوبت باره اي ديد از جهان دور
نشسته گوهري در بيضه سنگ
بهشتي پيکري در دوزخ تنگ
رخش چون لعل شد زان گوهر پاک
نمازش بر دو رخ ماليد بر خاک
ثناها کرد بر روي چو ماهش
بپرسيد از غم و تيمار راهش
که چون بودي و چون رستي ز بيداد
که از بندت نبود اين بنده آزاد
اميدم هست کاين سختي پسين است
دلم زين پس به شادي بر يقين است
يقين ميدان که گر سختي کشيدي
از آن سختي به آساني رسيدي
چه جايست اينکه بس دلگير جايست
که زد رايت که بس شوريده رايست
در اين ظلمت ولايت چون دهد نور
بدين دوزخ قناعت چون کند حور
مگر يک عذر هست آن نيز هم لنگ
که تو لعلي و باشد لعل در سنگ
چو نقش چين در آن نقاش چين ديد
کليد کام خود در آستين ديد
نهاد از شرمناکي دست بر رخ
سپاسش برد و بازش داد پاسخ
که گر غمهاي ديده بر تو خوانم
ستم هاي کشيده بر تو رانم
نه در گفت آيد و نه در شنيدن
قلم بايد به حرفش در کشيدن
بدان مشگو که فرمودي رسيدم
در او مشتي ملالت ديده ديدم
بهم کرده کنيزي چند جماش
غلام وقت خود کاي خواجه خوشباش
چو زهره بر گشاده دست و بازو
بهاي خويش ديده در ترازو
چو من بودم عروسي پارسائي
از آن مشتي جلب جستم جدائي
دل خود بر جدائي راست کردم
وز ايشان کوشکي درخواست کردم
دلم از رشک پر خوناب کردند
بدين عبرت گهم پرتاب کردند
صبور آباد من گشت اين سيه سنگ
که از تلخي چو صبر آمد سيه رنگ
چو کردند اختيار اين جاي دلگير
ضرورت ساخت مي بايد چه تدبير
پس آنگه گفت شاپورش که برخيز
که فرمان اين چنين داد است پرويز
وز آن گلخن بر آن گلگون نشاندش
به گلزار مراد شاه راندش
چو زين بر پشت گلگون بست شيرين
به پويه دستبرد از ماه و پروين
بدان پرندگي زيرش همائي
پري مي بست در هر زير پائي
وز آن سو خسرو اندر کار مانده
دلش در انتظار يار مانده
اگر چه آفت عمر انتظار است
چو سر با وصل دارد سهل کار است
چو خوشتر زانکه بعد از انتظاري
به اميدي رسد اميد واري
نشسته شاه روزي نيم هشيار
به اميدي که گردد بخت بيدار
در آمد قاصدي از ره به تعجيل
ز هندوستان حکايت کرد با پيل
مژه چون کاس چيني نم گرفته
ميان چون موي زنگي خم گرفته
به خط چين و زنگ آورد منشور
که شاه چين و زنگ از تخت شد دور
گشاد اين ترک خو چرخ کياني
ز هندوي دو چشمش پاسباني
دو مرواريدش از مينا بريدند
به جاي رشته در سوزن کشيدند
دو لعبت باز رابي پرده کردند
ره سرمه به ميل آزرده کردند
چو يوسف گم شد از ديوان دادش
زمانه داغ يعقوبي نهادش
جهان چشم جهان بينش ترا داد
بجاي نيزه در دستش عصا داد
چو سالار جهان چشم از جهان بست
به سالاري ترا بايد ميان بست
ز نزديکان تخت خسرواني
نبشته هر يکي حرفي نهاني
که زنهار آمدن را کار فرماي
جهان از دست شد تعجيل بنماي
گرت سر در گلست آنجا مشويش
و گر لب بر سخن با کس مگويش
چو خسرو ديد که ايام آن عمل کرد
کمند افزود و شادروان بدل کرد
درستش شد که اين دوران بد عهد
بقم با نيل دارد سر که با شهد
هواي خانه خاکي چنين است
گهي زنبور و گاهي انگبين است
عمل با عزل دارد مهربا کين
ترش تلخيست با هر چرب و شيرين
ز ريگش نيست ايمن هيچ جوئي
مسلم نيست از سنگش سبوئي
چو دربند وجودي راه غم گير
فراغت بايدت راه عدم گير
بنه چون جان به باد پاک بربند
در زندان سراي خاک بربند
جهان هندوست تا رختت نگيرد
مگيرش سست تا سختت نگيرد
در اين دکان نيابي رشته تائي
که نبود سوز نيش اندر قفائي
که آشامد کدوئي آب ازو سرد
کز استسقا نگردد چون کدو زرد
درخت آنگه برون آرد بهاري
که بشکافد سر هر شاخساري
فلک تا نشکند پشت دوتائي
بکس ندهد يکي جو موميائي
چو بي مردن کفن در کس نپوشند
به ار مردم چو کرم اطلس نپوشند
چو بايد شد بدان گلگونه محتاج
که گردد بر در گرمابه تاراج
لباسي پوش چون خورشيد و چون ماه
که باشد تا تو باشي با تو همراه
برافشان دامن از هر خوان که داري
قناعت کن بدين يک نان که داري
جهانا چند ازين بيداد کردن
مرا غمگين و خود را شاد کردن
غمين داري مرا شادت نخواهم
خرابم خواهي آبادت نخواهم
تو آن گندم نماي جو فروشي
که در گندم جو پرسيده پوشي
چو گندم گوژ و چون جو زردم از تو
جوي ناخورده گندم خردم از تو
تو را بس باد ازين گندم نمائي
مرا زين دعوي سنگ آسيائي
همان بهتر که شب تا شب درين چاه
به قرصي جو گشايم روزه چون ماه
نظامي چون مسيحا شو طرفدار
جهان بگذار بر مشتي علف خوار
علف خواري کني و خر سواري
پس آنگه غزل عيسي چشم داري
چو خر تازنده باشي بار مي کش
که باشد گوشت خر در زندگي خوش
چو شد معلوم کز حکم الهي
به هرمز برتبه شد پادشاهي
به فرخ تر زمان شاه جوانبخت
بدارالملک خود شد بر سر تخت
دلش گر چه به شيرين مبتلا بود
به ترک مملکت گفتن خطا بود
ز يک سو ملک را بر کار مي داشت
ز ديگر سو نظر بر يار مي داشت
جهان را از عمارت داد ياري
ولايت را ز فتنه رستگاري
ز بس کافتادگان را داد مي داد
جهان را عدل نوشروان شد از ياد
چو از شغل ولايت باز پرداخت
دگرباره بنوش و ناز پرداخت
شکار و عيش کردي شام و شبگير
نبودي يک زمان بي جام و نخجير
چو غالب شد هواي دلستانش
بپرسيد از رقيبان داستانش
خبر دادند کاکنون مدتي هست
کز اين قصر آن نگارين رخت بر بست
نمي دانيم شاپورش کجا برد
چو شاهنشه نفرمودش چرا برد
شه از نيرنگ اين گردنده دولاب
عجب در ماند و عاجز شد درين باب
ز شيرين بر طريق يادگاري
تک شبديز کردش غمگساري
بياد ماه با شبرنگ مي ساخت
به اميد گهر با سنگ مي ساخت
چو شيرين را ز قصر آورد شاپور
ملک را يافت از ميعاد گه دور
فرود آوردش از گلگون رهوار
به گلزار مهين بانو دگر بار
چمن را سرو داد و روضه را حور
فلک را آفتاب و ديده را نور
پرستاران و نزديکان و خويشان
که بودند از پي شيرين پريشان
چو ديدندش زمين را بوسه دادند
زمين گشتند و در پايش فتادند
بسي شکر و بسي شکرانه کردند
جهاني وقف آتش خانه کردند
مهين بانو نشايد گفت چون بود
که از شادي ز شادروان برون بود
چو پيري کو جواني باز يابد
بميرد زندگاني باز يابد
سرش در بر گرفت از مهرباني
جهان از سر گرفتش زندگاني
نه چندان دلخوشي و مهر دادش
که در صد بيت بتوان کرد يادش
ز گنج خسروي و ملک شاهي
فدا کردش که ميکن هر چه خواهي
شکنج شرم در مويش نياورد
حديث رفته بر رويش نياورد
چو مي دانست کان نيرنگ سازي
دليلي روشن است از عشق بازي
دگر کز شه نشانها بود ديده
وزان سيمين بران لختي شنيده
سر خم بر مي جوشيده مي داشت
به گل خورشيد را پوشيده مي داشت
دلش مي داد تا فرمان پذيرد
قوي دل گردد و درمان پذيرد
نوازشهاي بي اندازه کردش
همان عهد نخستين تازه کردش
همان هفتاد لعبت را بدو داد
که تا بازي کند با لعبتان شاد
دگر ره چرخ لعبت باز دستي
به بازي برد با لعبت پرستي
چو شيرين باز ديد آن دختران را
ز مه پيرايه داد آن اختران را
همان لهو و نشاط انديشه کردند
همان بازار پيشين پيشه کردند
کليد راي فتح آمد پديد است
که راي آهنين زرين کليد است
ز صد شمشير زن راي قوي به
ز صد قالب کلاه خسروي به
برايي لشگري را بشکني پشت
به شمشيري يکي تا ده توان کشت
چو آگه گشت بهرام قوي راي
که خسرو شد جهان را کارفرماي
سرش سوداي تاج خسروي داشت
بدست آورد چون راي قوي داشت
دگر کاين تهمتش بر طبع ره کرد
که خسرو چشم هرمز را تبه کرد
نبود آگه که چون يوسف شود دور
فراق از چشم يعقوبي برد نور
بهر کس نامه اي پوشيده بنوشت
برايشان کرد نقش خوب را زشت
کزين کودک جهانداري نيايد
پدرکش پادشاهي را نشايد
بر او يک جرعه مي همرنگ آذر
گرامي تر ز خون صد برادر
ببخشد کشوري بر بانگ رودي
ز ملکي دوستر دارد سرودي
ز گرمي ره بکار خود نداند
ز خامي هيچ نيک و بد نداند
هنوز از عشقبازي گرم داغست
هنوزش شور شيرين در دماغست
ازين شوخ سرافکن سر بتابيد
که چون سر شد سر ديگر نيابيد
همان بهتر که او را بند سازيم
چنين با آب و آتش چند سازيم
مگر کز بند ما پندي پذيرد
وگرنه چون پدر مرد او بميرد
شما گيريد راهش را به شمشير
که اينک من رسيدم تند چون شير
به تدبيري چنين آن شير کين خواه
رعيت را برون آورد بر شاه
شهنشه بخت را سرگشته مي ديد
رعيت راز خود برگشته مي ديد
بزر اقبال را پرزور مي داشت
به کوري دشمنان را کور مي داشت
چنين تا خصم لشگر در سر آورد
رعيت دست استيلا بر آورد
ز بي پشتي چو عاجز گشت پرويز
ز روي تخت شد بر پشت شبديز
در آن غوغا که تاج او را گره بود
سري برد از ميان کز تاج به بود
کياني تاج را بي تاجور ماند
جهان را بر جهانجوي دگر ماند
چو شاهنشه ز بازيهاي ايام
به قايم ريخت با شمشير بهرام
به شطرنج خلاف اين نطع خونريز
بهر خانه که شد دادش شه انگيز
به صد نيرنگ و دستان راه و بي راه
به آذربايگان آورد بنگاه
وز آنجا سوي موقان کرد منزل
مغانه عشق آن بتخانه در دل
چنين گويد جهان ديده سخنگوي
که چون مي شد در آن صحرا جهان جوي
شکاري چون شکر مي زد ز هر سو
بر آمد گرد شيرين از دگر سو
که با ياران جماش آن دل افروز
به عزم صيد بيرون آمد آن روز
دو صيدافکن به يکجا باز خوردند
به صيد يکديگر پرواز کردند
دو تير انداز چون سرو جوانه
ز بهر يکديگر کرده نشانه
دو يار از عشق خود مخمور مانده
به عشق اندرز ياران دور مانده
يکي را دست شاهي تاج داده
يکي صد تاج را تاراج داده
يکي را سنبل از گل بر کشيده
يکي را گرد گل سنبل دميده
يکي مرغول عنبر بسته بر گوش
يکي مشگين کمند افکنده بر دوش
يکي از طوق خود مه را شکسته
يکي مه را ز غبغب طوق بسته
نظر بر يکديگر چندان نهادند
که آب از چشم يکديگر گشادند
نه از شيرين جدا مي گشت پرويز
نه از گلگون گذر مي کرد شبديز
طريق دوستي را ساز جستند
ز يکديگر نشانها باز جستند
چو نام هم شنيدند آن دو چالاک
فتادند از سر زين بر سر خاک
گذشته ساعتي سر بر گرفتند
زمين از اشک در گوهر گرفتند
به آيين تر بپرسيدند خود را
فرو گفتند لختي نيک و بد را
سخن بسيار بود انديشه کردند
به کم گفتن صبوري پيشه کردند
هوا را بر زمين چون مرغ بستند
چو مرغي بر خدنگ زين نشستند
عنان از هر طرف بر زد سواري
پريروئي رسيد از هر کناري
مه و خورشيد را ديدند نازان
قران کرده به برج عشقبازان
فکنده عشقشان آتش بدل در
فرس در زيرشان چون خر به گل در
در ايشان خيره شد هر کس که مي تاخت
که خسرو را ز شيرين باز نشناخت
خبر دادند موري چند پنهان
که اين بلقيس گشت و آن سليمان
ز هر سو لشگري نو مي رسيدند
به گرد هر دو صف برمي کشيدند
چو لشگر جمع شد بر پره کوه
زمين بر گاو مي ناليد از انبوه
به خسرو گفت شيرين کاي خداوند
نه من چون من هزارت بنده در بند
ز تاجت آسمان را بهره مندي
زمين را زير تخت سربلندي
اگر چه در بسيط هفت کشور
جهان خاص جهاندار است يکسر
بدين نزديکي از بخشيده شاه
وثاقي هست ما را بر گذرگاه
اگر تشريف شه ما را نوازد
کمر بندد رهي گردن فرازد
اگر بر فرش موري بگذرد پيل
فتد افتاده اي را جامه در نيل
ملک گفتا چو مهمان مي پذيري
به جان آيم اگر جان مي پذيري
سجود آورد شيرين در سپاسش
ثناها گفت افزون از قياسش
دو اسبه پيش بانو کس فرستاد
ز مهمان بردن شاهش خبر داد
مهين بانو چو از کار آگهي يافت
بر اسباب غرض شاهنشهي يافت
به استقبال شد با نزل و اسباب
نثار افشاند بر خورشيد و مهتاب
فرود آورد خسرو را به کاخي
که طوبي بود از آن فردوس شاخي
سرائي بر سپهرش سرفرازي
دو ميدانش فراخي و درازي
فرستادش بدست عذر خواهان
چنان نزلي که باشد رسم شاهان
نه چندانش خزينه پيشکش کرد
که بتوان در حسابش دستخوش کرد
ملک را هر زمان در کار شيرين
چو جان شيرين شدي بازار شيرين
چو دهقان دانه در گل پاک ريزد
ز گل گر دانه خيزد پاک خيزد
چو گوهر پاک دارد مردم پاک
کي آلوده شود در دامن خاک
مهين بانو که پاکي در گهر داشت
ز حال خسرو و شيرين خبر داشت
در انديشيد ازان دو يار دلکش
که چون سازد بهم خاشاک و آتش
به شيرين گفت کاي فرزانه فرزند
نه بر من بر همه خوبان خداوند
يکي ناز تو و صد ملک شاهي
يکي موي تو وز مه تا به ماهي
سعادت خواجه تاش سايه تو
صلاح از جمله پيرايه تو
جهان را از جمالت روشنائي
جمالت در پناه ناآزموده
تو گنجي سر به مهري نابسوده
بد و نيک جهان ناآزموده
جهان نيرنگ ها داند نمودن
به در دزديدن و ياقوت سودن
چنانم در دل آيد کاين جهانگير
به پيوند تو دارد راي و تدبير
گر اين صاحب جهان دلداده تست
شکاري بس شگرف افتاده تست
وليکن گرچه بيني ناشکيبش
نه بينم گوش داري بر فريبش
نبايد کز سر شيرين زباني
خورد حلواي شيرين را يگاني
فرو ماند ترا آلوده خويش
هواي ديگري گيرد فرا پيش
چنان زي با رخ خورشيد نورش
که پيش از نان نيفتي در تنورش
شنيدم ده هزارش خوبرويند
همه شکر لب و زنجير مويند
دلش چون زان همه گلها بخندد
چه گوئي در گلي چون مهر بندد
بلي گر دست بر گوهر نيابد
سر از گوهر خريدن برنتابد
چو بيند نيک عهد و نيکنامت
ز من خواهد به آييني تمامت
فلک را پارسائي بر تو گردد
جهان را پادشائي بر تو گردد
چو تو در گوهر خود پاک باشي
به جاي زهر او ترياک باشي
و گر در عشق بر تو دست يابد
ترا هم غافل و هم مست يابد
چو ويس از نيکنامي دور گردي
به زشتي در جهان مشهور گردي
گر او ماهست ما نيز آفتابيم
و گر کيخسرو است افراسيابيم
پس مردان شدن مردي نباشد
زن آن به کش جوانمردي نباشد
بسا گل را که نغز وتر گرفتند
بيفکندند چون بو برگرفتند
بسا باده که در ساغر کشيدند
به جرعه ريختندش چون چشيدند
تو خود داني که وقت سرفرازي
زناشوئي بهست از عشقبازي
چو شيرين گوش کرد آن پند چون نوش
نهاد آن پند را چون حلقه در گوش
دلش با آن سخن همداستان بود
که او را نيز در خاطر همان بود
به هفت اورنگ روشن خورد سوگند
به روشن نامه گيتي خداوند
که گر خون گريم از عشق جمالش
نخواهم شد مگر جفت حلالش
چو بانو ديد آن سوگند خواري
پديد آمد دلش را استواري
رضا دادش که در ميدان و در کاخ
نشيند با ملک گستاخ گستاخ
به شرط آنکه تنهائي نجويد
ميان جمع گويد آنچه گويد
دگر روزينه کز صبح جهان تاب
طلي شد لعلي بر لولوي خوشاب
يزک داري ز لشکرگاه خورشيد
عنان افکند بر برجيس و ناهيد
همان يک شخص را کين ساز کرده
همان انجم گري آغاز کرده
چو شير ماده آن هفتاد دختر
سوي شيرين شدند آشوب در سر
به مردي هر يکي اسفندياري
به تير انداختن رستم سواري
به چوگان خود چنان چالاک بودند
که گوي از چنبر گردون ربودند
خدنگ ترکش اندر سرو بستند
چو سروي بر خدنگ زين نشستند
همه برقع فرو هشتند بر ماه
روان گشتند سوي خدمت شاه
برون شد حاجب شه بارشان داد
شه آنکاره دل در کارشان داد
نوازش کرد شيرين را و برخاست
نشاندش پيش خود بر جانب راست
چه ديد؟ الحق بتاني شوخ و دلبند
سرائي پر شکر شهري پر از قند
وز آن غافل که زور و زهره دارند
به ميدان از سواري بهره دارند
ز بهر عرض آن مشکين نقابان
به نزهت سوي ميدان شد شتابان
چو در بازي گه ميدان رسيدند
پريرويان ز شادي مي پريدند
روان شد هر مهي چون آفتابي
پديد آمد ز هر کبکي عقابي
چو خسرو ديد که آن مرغان دمساز
چمن را فاختند و صيد را باز
به شيرين گفت هين تا رخش تازيم
بر اين پهنه زماني گوي بازيم
ملک را گوي در چوگان فکندند
شگرفان شور در ميدان فکندند
ز چوگان گشته بي دستان همه راه
زمين زان بيد صندل سوده بر ماه
بهر گوئي که بردي باد را بيد
شکستي در گريبان گوي خورشيد
ز يکسو ماه بود و اخترانش
ز ديگر سو شه و فرمانبرانش
گوزن و شير بازي مي نمودند
تذرو و باز غارت مي ربودند
گهي خورشيد بردي گوي و گه ماه
گهي شيرين گرو دادي و گه شاه
چو کام از گوي و چوگان برگرفتند
طوافي گرد ميدان در گرفتند
به شبديز و به گلگون کرد ميدان
چو روز و شب همي کردند جولان
وز آنجا سوي صحرا ران گشادند
به صيد انداختن جولان گشادند
نه چندان صيد گوناگون فکندند
که حدش در حساب آيد که چندند
به زخم نيزه ها هر نازنيني
نيستان کرده بر گوران زميني
به نوک تير هر خاتون سواري
فرو داده ز آهو مرغزاري
ملک زان ماده شيران شکاري
شگفتي مانده در چابک سواري
که هر يک بود در ميدان همائي
به دعوي گاه نخجير اژدهائي
ملک مي ديد در شيرين نهاني
کز آن صيدش چه آرد ارمغاني
سرين و چشم آهو ديد ناگاه
که پيدا شد به صيد افکندن شاه
غزالي مست شمشيري گرفته
بجاي آهوي شيري گرفته
از آن نخجير پرد از جهانگير
جهانگيري چو خسرو گشت نخجير
چو طاوس فلک بگريخت از باغ
به گل چيدن به باغ آمد سيه زاغ
شدند از جلوه طاوسان گسسته
به پر زاغ رنگان بر نشسته
همه در آشيانها رخ نهفتند
ز رنج ماندگي تا روز خفتند
دگر روز آستان بوسان دويدند
به درگاه ملک صف بر کشيدند
همان چوگان و گوي آغاز کردند
همان نخجير کردن ساز کردند
درين کردند ماهي عمر خود صرف
وزين حرفت نيفکندند يک حرف
ملک فرصت طلب مي کرد بسيار
که با شيرين کند يک نکته بر کار
نيامد فرصتي با او پديدش
که در بند توقف بد کليدش
شبانگه کان شکر لب باز مي گشت
هماي عشق بي پرواز مي گشت
شهنشه گفت کاي بر نيکوان شاه
جمالت چشم دولت را نظر گاه
بيا تا بامدادان ز اول روز
شويم از گنبد پيروزه پيروز
مي آريم و نشاط انديشه گيريم
طرب سازيم و شادي پيشه گيريم
اگر شاديم اگر غمگين در اين دير
نه ايم ايمن ز دوران کهن سير
چو مي بايد شدن زين دير ناچار
نشاط از غم به و شادي ز تيمار
نهاد انگشت بر چشم آن پريوش
زمين را بوسه داد و کرد شبخوش
ملک بر وعده ماه شب افروز
درين فکرت که فردا کي شود روز
چو پير سبز پوش آسماني
ز سبزه بر کشد بيخ جواني
جوانان را و پيران را دگر بار
به سرسبزي در آرد سرخ گلزار
گل از گل تخت کاوسي بر آرد
بنفشه پر طاوسي بر آرد
بسا مرغا که عشق آوازه گردد
بسا عشق کهن کان تازه گردد
چو خرم شد به شيرين جان خسرو
جهان مي کرد عهد خرمي نو
چو از خرم بهار و خرمي دوست
به گلها بر دريد از خرمي پوست
گل از شادي علم در باغ مي زد
سپاه فاخته بر زاغ مي زد
سمن ساقي و نرگس جام در دست
بنفشه در خمار و سرخ گل مست
صبا برقع گشاده مادگان را
صلا در داده کار افتادگان را
شمال انگيخته هر سو خروشي
زده بر گاو چشمي پيل گوشي
زمين نطع شقايق پوش گشته
شقايق مهد مرزن گوش گشته
سهي سرو از چمن قامت کشيده
ز عشق لاله پيراهن دريده
بنفشه تاب زلف افکنده بر دوش
گشاده باد نسرين را بنا گوش
عروسان رياحين دست بر روي
شگرفان شکوفه شانه در موي
هوا بر سبزه گوهرها گسسته
زمرد را به مرواريد بسته
نموده ناف خاک آبستني ها
ز ناف آورده بيرون رستنيها
غزال شير مست از دلنوازي
بگرد سبزه با مادر به بازي
تذروان بر رياحين پر فشانده
رياحين در تذروان پر نشانده
زهر شاخي شکفته نو بهاري
گرفته هر گلي بر کف نثاري
نواي بلبل و آواي دراج
شکيب عاشقان را داده تاراج
چنين فصلي بدين عاشق نوازي
خطا باشد خطا بي عشق بازي
خرامان خسرو و شيرين و شب و روز
بهر نزهت گهي شاد و دل افروز
گهي خوردند مي در مرغزاري
گهي چيدند گل در کوهساري
رياحين بر رياحين باده در دست
به شهرود آمدند آن روز سرمست
جنيبت بر لب شهرود بستند
به بانک رود و رامشگر نشستند
حلاوتهاي شيرين شکرخند
ني شهرود را کرده ني قند
همان رونق ز خوبيش آن طرف را
که از باران نيساني صدف را
عبير ارزان ز جعد مشکبيزش
شکر قربان ز لعل شهد خيزش
از بس خنده که شهدش بر شکر زد
به خوزستان شد افغان طبرزد
قد چون سروش از ديوان شاهي
به گلبن داده تشريف سپاهي
چو گل بر نرگسش کرده نظاره
به دندان کرده خود را پاره پاره
سمن کز خواجگي بر گل زدي دوش
غلام آن بنا گوش از بن گوش
ملک عزم تماشا کرد روزي
نظرگاهش چو شيرين دل فروزي
کسي را کان چنان دلخواه باشد
همه جائي تماشا گاه باشد
ز سبزه يافتند آرامگاهي
که جز سوسن نرست از وي گياهي
در آن صحن بهشتي جاي کردند
ملک را بارگه بر پاي کردند
کنيزان و غلامان گرد خرگاه
ثرياوار گرد خرمن ماه
نشسته خسرو و شيرين به يک جاي
ز دور آويخته دوري به يک پاي
صراحيهاي لعل از دست ساقي
به خنده گفت باد اين عيش باقي
شراب و عاشقي همدست گشته
شهنشه زين دومي سرمست گشته
بر آمد تند شيري بيشه پرورد
که از دنبال مي زد بر هوا گرد
چو بد مستان به لشگرگه در افتاد
و زو لشگر به يکديگر بر افتاد
فراز آمد به گرد بارگه تنگ
به تندي کرد سوي خسرو آهنگ
شه از مستي شتاب آورد بر شير
به يکتا پيرهن بي درع و شمشير
کمان کش کرد مشتي تا بناگوش
چنان بر شير زد کز شير شد هوش
به فرمودش پس آنگه سر بريدن
ز گردن پوستش بيرون کشيدن
و زان پس رسم شاهان شد که پيوست
بود در بزمگه شان تيغ در دست
اگر چه شير پيکر بود پرويز
ملک بود و ملک باشد گران خيز
ز مستي کرد با شير آن دليري
که نام مستي آمد شير گيري
به دست آويز شير افکندن شاه
مجال دست بوسي يافت آن ماه
دهان از بوسه چون جلاب تر کرد
ز بوسه دست شه را پر شکر کرد
ملک بر تنگ شکر مهر بشکست
که شکر در دهان بايد نه در دست
لبش بوسيد و گفت اين انگبين است
نشان دادش که جاي بوسه اين است
نخستين پيک بود آن شکرين جام
که از خسرو به شيرين برد پيغام
اگر چه کرد صد جام دگر نوش
نشد جان نخستينش فراموش
ميي کاول قدح جام آورد پيش
ز صد جام دگر دارد بها بيش
مي اول جام صافي خيز باشد
به آخر جام دردآميز باشد
گلي کاول بر آرد طرف جويش
فزون باشد ز صد گلزار بويش
دري کاول شکم باشد صدف را
ز لؤلؤ بشکند بسيار صف را
زهر خوردي که طعم نوش دارد
حلاوت بيشتر سر جوش دارد
دو عاشق چون چنان شربت چشيدند
عنان پيوسته از زحمت کشيدند
چو يکدم جاي خالي يافتندي
چو شير و مي بهم بشتافتندي
چو دزدي کو به گوهر دست يابد
پس آنگه پاسبان را مست يابد
به چشمي پاس دشمن داشتندي
به ديگر چشم ريحان کاشتندي
چو فرصت در کشيدي خصم را ميل
ربودندي يکي بوسه به تعجيل
صنم تا شرمگين بودي و هشيار
نبودي بر لبش سيمرغ را بار
در آن ساعت که از مي مست گشتي
به بوسه با ملک همدست گشتي
چنان تنگش کشيدي شه در آغوش
که کردي قاقمش را پرنيان پوش
ز بس کز گاز نيلش در کشيدي
ز برگ گل بنفشه بر دميدي
ز شرم آن کبوديهاش بر ماه
که مه را خود کبود آمد گذرگاه
اگر هشيار اگر سرمست بودي
سپيدابش چو گل بر دست بودي
فرو زنده شبي روشنتر از روز
جهان روشن به مهتاب شب افروز
شبي باد مسيحا در دماغش
نه آن بادي که بنشاند چراغش
ز تاريکي در آن شب يک نشان بود
که آب زندگي دروي نهان بود
سوادي نه بر آن شبگون عماري
جز آن عصمت که باشد پرده داري
صبا گرد از جبين جان زدوده
ستاره صبح را دندان نموده
شبي بود از در مقصود جوئي
مراد آن شب ز مادر زاد گوئي
ازين سو زهره در گوهر گسستن
وز آن سو مه به مرواريد بستن
زمين در مشک پيمودن به خروار
هوا در غاليه سودن صدف وار
ز مشک افشاني باد طربناک
عبيرآميز گشته نافه خاک
دماغ عالم از باد بهاري
هوا را ساخته عود قماري
سماع زهره شب را در گرفته
مه يک هفته نصفي بر گرفته
ثريا بر نديمي خاص گشته
عطارد بر افق رقاص گشته
جرس جنباني مرغان شب خيز
جرسها بسته در مرغ شب آويز
دد و دام از نشاط دانه خويش
همه مطرب شده در خانه خويش
اگر چه مختلف آواز بودند
همه با ساز شب دمساز بودند
ملک بر تخت افريدون نشسته
دل اندر قبله جمشيد بسته
فروغ روي شيرين در دماغش
فراغت داده از شمع و چراغش
نسيم سبزه و بوي رياحين
پيام آورده از خسرو به شيرين
کزين خوشتر شبي خواهد رسيدن؟
وزين شاداب تر بوئي دميدن؟
چرا چندين وصال از دور بينيم
اگر نوريم تا در نور بينيم
و گر خونيم خونت چون نجوشد
و گر جوشد به من بر چند پوشد
هوائي معتدل چون خوش نخنديم
تنوري گرم نان چون در نبنديم
نه هر روزي ز نو رويد بهاري
نه هر ساعت بدام آيد شکاري
به عقل آن به که روزي خورده باشد
که بي شک کار کرده کرده باشد
بسا نان کز پي صياد بردند
چو ديدي ماهي و مرغانش خوردند
مثل زد گرگ چون روبه دغا بود
طلب من کردم و روزي ترا بود
ازين فکرت که با آن ماه مي رفت
چو ماه آن آفتاب از راه مي رفت
دگر ره ديو را دربند مي داشت
فرشتش بر سر سوگند مي داشت
ازين سو تخت شاخنشه نهاده
وشاقي چند بر پاي ايستاده
به خدمت پيش تخت شاه شاپور
چو پيش گنج باد آورد گنجور
و زان سو آفتاب بت پرستان
نشسته گرد او ده نار پستان
فرنگيس و سهيل سرو بالا
عجب نوش و فلکناز و هميلا
همايون و سمن ترک و پريزاد
ختن خاتون و گوهر ملک و دلشاد
گلاب و لعل را بر کار کرده
ز لعلي روي چون گلنار کرده
چو مستي خوان شرم از پيش برداشت
خرد راه وثاق خويش برداشت
ملک فرمود تا هر دلستاني
فرو گويد به نوبت داستاني
نشسته لعل داران قصب پوش
قصب بر ماه بسته لعل بر گوش
ز غمزه تير و از ابرو کمان ساز
همه باريک بين و راست انداز
ز شکر هر يکي تنگي گشاده
ز شيرين بر شکر تنگي نهاده
فرنگيس اولين مرکب روان کرد
که دولت در زمين گنجي نهان کرد
از آن دولت فريدوني خبر داشت
زمين را باز کرد آن گنج برداشت
سهيل سيمتن گفتا تذروي
به بازي بود در پائين سروي
فرود آمد يکي شاهين به شبگير
تذرو نازنين را کرد نخجير
عجب نوش شکر پاسخ چنين گفت
که عنبر بو گلي در باغ بشگفت
بهشتي مرغي آمد سوي گلزار
ربود آن عنبرين گل را به منقار
از آن به داستاني زد فلکناز
که ما را بود يک چشم از جهان باز
به ما چشمي دگر کرد آشنائي
دو به بيند ز چشمي روشنائي
هميلا گفت آبي بود روشن
روان گشته ميان سبز گلشن
جوان شيري بر آمد تشنه از راه
بدان چشمه دهان تر کرد ناگاه
همايون گفت لعلي بود کاني
ز غارتگاه بياعان نهاني
در آمد دولت شاهي به تاراج
نهاد آن لعل را بر گوشه تاج
سمن ترک سمن بر گفت يکروز
جدا گشت از صدف دري شب افروز
فلک در عقد شاهي بند کردش
به ياقوتي دگر پيوند کردش
پريزاد پريرخ گفت ماهي
به بازي بود در نخجير گاهي
بر آمد آفتابي ز آسمان بيش
کشيد آن ماه را در چنبر خويش
ختن خاتون چنين گفت از سر هوش
که تنها بود شمشادي قصب پوش
به دو پيوست ناگه سروي آزاد
که خوش باشد به يکجا سرو و شمشاد
زبان بگشاد گوهر ملک دلبند
که زهره نيز تنها بود يک چند
سعادت بر گشاد اقبال را دست
قران مشتري در زهره پيوست
چو آمد در سخن نوبت به شاپور
سخن را تازه کرد از عشق منشور
که شيرين انگبيني بود در جام
شهنشه روغن او شد سرانجام
به رنگ آميزي صنعت من آنم
که در حلواي ايشان زعفرانم
پس آنگه کردشان در پهلوي ياد
که احسنت اي جهان پهلو دو همزاد
جهان را هر دو چون روشن درخشيد
ز يکديگر مبريد و ملخشيد
سخن چون بر لب شيرين گذر کرد
هوا پر مشک و صحرا پر شکر کرد
ز شرم اندر زمين مي ديد و مي گفت
که دل بي عشق بود و يار بي جفت
چو شاپور آمد اندر چاره کار
دلم را پاره کرد آن پاره کار
قضاي عشق اگرچه سر نبشته است
مرا اين سر نبشت او در نبشت است
چو سر رشته سوي اين نقش زيباست
ز سرخي نقش رويم نقش ديباست
مراکز دست خسرو نقل و جام است
نه کيخسرو پنا خسرو غلام است
سرم از سايه او تاجور باد
نديمش بخت و دولت راهبر باد
چو دور آمد به خسرو گفت باري
سيه شيري بد اندر مرغزاري
گوزني بر ره شير آشيان کرد
رسن در گردن شير ژيان کرد
من آن شيرم که شيرينم به نخجير
به گردن بر نهاد از زلف زنجير
اگر شيرين نباشد دستگيرم
چو شمع از سوزش بادي بميرم
و گر شير ژيان آيد به حربم
چو شيرين سوي من باشد به چربم
حريفان جنس و ياران اهل بودند
به هر حرفي که مي شد دست سودند
دل محرم بود چون تخته خاک
بر او دستي زني حالي شود پاک
دگر ره طبع شيرين گرم تر گشت
دلش در کار خسرو نرم تر گشت
قدح پر باده کرد و لعل پر نوش
به خسرو داد کاين را نوش کن نوش
بخور کين جام شيرين نوش بادت
به جز شيرين همه فرموش بادت
ملک چون گل شدي هر دم شکفته
از آن لعل نسفته لعل سفته
گهي گفت اي قدح شب رخت بندد
تو بگري تلخ تا شيرين بخندند
گهي گفت اي سحر منماي دندان
مخند آفاق را بر من مخندان
بدست آن بتان مجلس افروز
سپهر انگشتري مي باخت تا روز
ببرد انگشتري چون صبح برخاست
که بر بانگ خروس انگشتري خواست
بتان چون يافتند از خرمي بهر
شدند از ساحت صحرا سوي شهر
جهان خوردند و يک جو غم نخوردند
ز شادي کاه برگي کم نکردند
چو آمد شيشه خورشيد بر سنگ
جهان بر خلق شد چون شيشه تنگ
دگر ره شيشه مي بر گرفتند
چو شيشه باده ها بر سر گرفتند
بر آن شيشه دلان از ترکتازي
فلک را پيشه گشته شيشه بازي
به مي خوردن طرب را تازه کردند
به عشرت جان شب را تازه کردند
همان افسانه دوشينه گفتند
همان لعل پرندوشينه سفتند
دل خسرو ز عشق يار پرجوش
به ياد نوش لب مي کرد مي نوش
مي رنگين زهي طاوس بي مار
لب شيرين زهي خرماي بيخار
نهاده بر يکي کف ساغرمل
گرفته بر دگر کف دسته گل
از آن مي خورد و زان گل بوي برداشت
پي دل جستن دلجوي برداشت
شراب تلخ در جانش اثر کرد
به شيريني سوي شيرين نظر کرد
به غمزه گفت با او نکته اي چند
که بود از بوسه لبها را زبانبند
هم از راه اشارت هاي فرخ
حديث خويشتن را يافت پاسخ
سخنها در کرشمه مي نهفتند
به نوک غمزه گفتند آنچه گفتند
همه شب پاسباني پيشه کردند
بسي شب را درين انديشه کردند
ز گرمي روي خسرو خوي گرفته
صبوح خرمي را پي گرفته
که شيرين را چگونه مست يابد
بر آن تنگ شکر چون دست يابد
نمي افتاد فرصت در ميانه
که تير خسرو افتد بر نشانه
دل شادش به ديدار دل افروز
طرب مي کرد و خوش مي بود تا روز
چو بر شبديز شب گلگون خورشيد
ستام افکند چون گلبرگ بربيد
مه و خورشيد دل در صيد بستند
به شبديز و به گلگون برنشستند
شدند از مرز موقان سوي شهرود
بنا کردند شهري از مي و رود
گهي بر گرد شط بستند زنجير
ز مرغ و ماهي افکندند نخجير
گهي بر فرضه نوشاب شهرود
جهان پر نوش کردند از مي و رود
گهي راندند سوي دشت مندور
تهي کردنددشت از آهو و گور
بدينسان روزها تدبير کردند
گهي عشرت گهي نخجير کردند
عروس شب چو نقش افکند بر دست
به شهرآرائي انجم کله بربست
عروس شاه نيز از حجله برخاست
به روي خويشتن مجلس بياراست
عروسان دگر با او شده يار
همه مجلس عروس و شاه بيکار
شکر بسيار و بادام اندکي بود
کبوتر بي حد و شاهين يکي بود
همه بر ياد خسرو مي گرفتند
پياپي خوشدلي را بي گرفتند
شبي بي رود و رامشگر نبودند
زماني بي مي و ساغر نبودند
مي و معشوق و گلزار و جواني
ازين خوشتر نباشد زندگاني
تماشاي گل و گلزار کردن
مي لعل از کف دلدار خوردن
حمايل دستها در گردن يار
درخت نارون پيچيده بر نار
به دستي دامن جانان گرفتن
به ديگر دست نبض جان گرفتن
گهي جستن به غمزه چاره سازي
گهي کردن به بوسه نرد بازي
گه آوردن بهارتر در آغوش
گهي بستن بنفشه بر بناگوش
گهي در گوش دلبر راز گفتن
گهي غم هاي دل پرداز گفتن
جهان اينست و اين خود در جهان نيست
و گر هست اي عجب جز يک زمان نيست
شبي از جمله شبهاي بهاري
سعادت رخ نمود و بخت ياري
شده شب روشن از مهتاب چون روز
قدح برداشته ماه شب افروز
در آن مهتاب روشنتر ز خورشيد
شده باده روان در سايه بيد
صفير مرغ و نوشانوش ساقي
ز دلها برده اندوه فراقي
شمامه با شمايل راز مي گفت
صبا تفسير آيت باز مي گفت
سهي سروي روان بر هر کناري
زهر سروي شکفته نوبهاري
يکي بر جاي ساغر دف گرفته
يکي گلاب دان بر کف گرفته
چو دوري چند رفت از جام نوشين
گران شد هر سري از خواب دوشين
حريفان از نشستن مست گشتند
به رفتن با ملک همدست گشتند
خمار ساقيان افتاده در تاب
دماغ مطربان پيچيده در خواب
مهيا مجلسي بي گرد اغيار
بنا مي زد گلي بي زحمت خار
شه از راه شکيبائي گذر کرد
شکار آرزو را تنگ تر کرد
سر زلف گره گير دلارام
بدست آورد و رست از دست ايام
لبش بوسيد و گفت اي من غلامت
بده دانه که مرغ آمد به دامت
هر آنچ از عمر پيشين رفت گو رو
کنون روز از نوست و روزي از نو
من و تو جز من و تو کيست اينجا
حذر کردن نگوئي چيست اينجا
يکي ساعت من دلسوز را باش
اگر روزي بدي امروز را باش
بسان ميوه دار نابرومند
اميد ما و تقصير تو تا چند
اگر خود پولي از سنگ کبود است
چوبي آبست پل زان سوي رود است
سگ قصاب را در پهلوي ميش
جگر باشد و ليک از پهلوي خويش
بسا ابرا که بندد گله مشک
به عشوه باغ دهقان را کند خشک
بسا شوره زمين کز آبناکي
دهان تشنگان را کرد خاکي
چه بايد زهر در جامي نهادن
ز شيريني بر او نامي نهادن
به ترک لولوتر چون توان گفت
که لولو را به تري به توان سفت
بره در شير مستي خورد بايد
که چون پخته شود گرگش ربايد
کبوتر بچه چون آيد به پرواز
ز چنگ شه فتد در چنگل باز
به سر پنجه مشو چون شير سرمست
که ما را پنجه شيرافکني هست
گوزن کوه اگر گردن فراز است
کمند چاره را بازو دراز است
گر آهوي بيابان گرم خيز است
سکان شاه را تک تيز نيز است
مزن چندين گره بر زلف و خالت
زکاتي ده قضا گردان مالت
چو بازرگان صد خروار قندي
چه باشد گر به تنگي در نبندي
چو نيل خويش را يابي خريدار
اگر در نيل باشي باز کن بار
شکر پاسخ به لطف آواز دادش
جوابي چون طبرزد باز دادش
که فرخ نايد از چون من غباري
که هم تختي کند با تاجداري
خر خود را چنان چابک نه بينم
که با تازي سواري برنشينم
نيم چندان شگرف اندر سواري
که آرم پاي با شير شکاري
اگر نازي کنم مقصودم آنست
که در گرمي شکر خوردن زيانست
چو زين گرمي برآسائيم يک چند
مرا شکر مبارک شاه را قند
وزين پس بر عقيق الماس مي داشت
زمرد را به افعي پاس مي داشت
سرش گر سرکشي را رهنمون بود
تقاضاي دلش يارب که چون بود
شده از سرخ روئي تيز چون خار
خوشا خاري که آرد سرخ گل بار
بهر موئي که تندي داشت چون شير
هزاران موي قاقم داشت در زير
کمان ابرويش گر شد گره گير
کرشمه بر هدف مي راند چون تير
سنان در غمزه کامد نوبت جنگ
به هر جنگي درش صد آشتي رنگ
نمک در خنده کين لب را مکن ريش
بهر لفظ مکن در صد آشتي رنگ
قصب بر رخ که گر نوشم نهانست
بنا گوشم به خرده در ميانست
ازين سو حلقه لب کرده خاموش
ز ديگر سو نهاده حلقه در گوش
به چشمي ناز بي اندازه مي کرد
به ديگر چشم عذري تازه مي کرد
چو سر پيچيد گيسو مجلس آراست
چو رخ گرداند گردن عذر آن خواست
چو خسرو را به خواهش گرم دل يافت
مروت را در آن بازي خجل يافت
نمود اندر هزيمت شاه را پشت
به گوگرد سفيد آتش همي کشت
بدان پشتي چو پشتش ماند واپس
که روي شاه پشتيوان من بس
غلط گفتم نمودش تخته عاج
که شه را نيز بايد تخت با تاج
حساب ديگر آن بودش در اين کوي
که پشتم نيز محرابست چون روي
دگر وجه آنکه گر وجهي شد از دست
از آن روشنترم وجهي دگر هست
چه خوش نازيست ناز خوبرويان
ز ديده رانده را در ديده جويان
به چشمي طيرگي کردن که برخيز
به ديگر چشم دلدان که مگريز
به صد جان ارزد آن رغبت که جانان
نخواهم گويد و خواهد به صد جان
چو خسرو ديد کان ماه نيازي
نخواهد کردن او را چاره سازي
به گستاخي در آمد کي دلارام
گواژه چند خواهي زد بيارام
چو مي خوردي و مي دادي به من بار
چرا بايد که من مستم تو هشيار
به هشياري مشو با من که مستي
چو من بي دل نه اي؟ حقا که هستي
ترا اين کبک بشکستن چه سوداست
که باز عشق کبکت را ربود است
و گر خواهي که در دل راز پوشي
شکيبت باد تا با دل بکوشي
تو نيز اندر هزيمت بوق مي زن
ز چاهي خميه بر عيوق مي زن
درين سودا که با شمشير تيز است
صلاح گردن افرازان گريز است
تو خود داني که در شمشير بازي
هلاک سر بود گردن فرازي
دلت گرچه به دلداري نکوشد
بگو تا عشوه رنگي مي فروشد
بگويد دوستم ور خود نباشد
مرا نيک افتد او را بد نباشد
بسي فال از سر بازيچه برخاست
چو اختر مي گذشت آن فال شد راست
چه نيکو فال زد صاحب معاني
که خود را فال نيکو زن چو داني
بد آيد فال چون باشي بدانديش
چو گفتي نيک نيک آيد فراپيش
مرا از لعل تو بوسي تمامست
حلالم کن که آن نيزم حرامست
و گر خواهي که لب زين نيز دوزم
بدين گرمي نه کان گاهي بسوزم
از آن ترسم که فردا رخ خراشي
که چون من عاشقي را کشته باشي
ترا هم خون من دامن بگيرد
که خون عاشقان هرگز نميرد
گرفتم راي دمسازي نداري
ببوسي هم سر بازي نداري
ندارم زهره بوس لبانت
چه بوسم؟ آستين يا آستانت
نگويم بوسه را ميري به من ده
لبت را چاشني گيري به من ده
بده يک بوسه تا ده واستاني
ازين به چون بود بازارگاني
چو بازرگان صد خروار قندي
به ار با من به قندي در نبندي
چو بگشائي گشايد بند بر تو
فرو بندي فرو بندند بر تو
چو سقا آب چشمه بيش ريزد
ز چشمه کاب خيزد بيش خيزد
در آغوشت کشم چون آب در ميغ
مرا جاني تو با جان چون زنم تيغ
سر زلف تو چون هندوي ناپاک
بروز پاک رختم را برد پاک
به دزدي هندويت را گر نگيرم
چو هندو دزد نافرمان پذيرم
اگر چه دزد با صد دهره باشد
چو بانگش بر زني بي زهره باشد
نبرد دزد هندو را کسي دست
که با دزدي جوانمرديش هم هست
کمند زلف خود در گردنم بند
به صيد لاغر امشب باش خرسند
تو دل خر باش تا من جان فروشم
تو ساقي باش تا من باده نوشم
شب وصلت لبي پرخنده دارم
چراغ آشنائي زنده دارم
حساب حلقه خواهد کرد گوشم
تو مي خر بنده تا من مي فروشم
شمار بوسه خواهد بود کارم
تو مي ده بوسه تا من مي شمارم
بيا تا از در دولت در آئيم
چو دولت خوش بر آمد خوش برآئيم
يک امشب تازه داريم اين نفس را
که بر فردا ولايت نيست کس را
به نقد امشب چو با هم سازگاريم
نظر بر نسيه فردا چه داريم
مکن بازي بدان زلف شکن گير
به من بازي کن امشب دست من گير
به جان آمد دلم درمان من ساز
کنار خود حصار جان من ساز
ز جان شيرين تري اي چشمه نوش
سزد گر گيرمت چون جان در آغوش
چو شکر گر لبت بوسم و گر پاي
همه شيرين تر آيد جايت از جاي
همه تن در تو شيريني نهفتند
به کم کاري ترا شيرين نگفتند
درين شادي به ار غمگين نباشي
نه شيرين باشي ار شيرين نباشي
شکر لب گفت از اين زنهار خواري
پشيمان شو مکن بي زينهاري
که شه را بد بود زنهار خوردن
بد آمد در جهان بد کار کردن
مجوي آبي که آبم را بريزد
مخواه آن کام کز من برنخيزد
کزين مقصود بي مقصود گردم
تو آتش گشته اي من عود گردم
مرا بي عشق دل خود مهربان بود
چو عشق آمد فسرده چون توان بود
گر از بازار عشق اندازه گيرم
بتو هر دم نشاطي تازه گيرم
وليکن نرد با خود باخت نتوان
هميشه با خوشي در ساخت نتوان
جهان نيمي ز بهر شادکامي است
دگر نيمه ز بهر نيک نامي است
چه بايد طبع را بدرام کردن
دو نيکو نام را بدنام کردن
همان بهتر که از خود شرم داريم
بدين شرم از خدا آزرم داريم
زن افکندن نباشد مرد رائي
خود افکن باش اگر مردي نمائي
کسي کافکند خود را بر سر آمد
خود افکن با همه عالم بر آمد
من آن شيرين درخت آبدارم
که هم حلوا و هم جلاب دارم
نخست از من قناعت کن به جلاب
که حلوا هم تو خواهي خورد مشتاب
به اول شربت از حلوا مينديش
که حلوا پس بود جلاب در پيش
چو ما را قند و شکر در دهان هست
به خوزستان چه بايد در زدن دست
زلال آب چنداني بود خوش
کز او بتوان نشاند آشوب آتش
چو آب از سرگذشت آيد زياني
و گر خود باشد آب زندگاني
گر اين دل چون تو جانان را نخواهد
دلي باشد که او جان را نخواهد
ولي تب کرده را حلوا چشيدن
نيرزد سالها صفرا کشيدن
بسا بيمار کز بسيار خواري
بماند سال و مه در رنج و زاري
اگر چه طبع جويد ميوه تر
اگر چه ميل دارد دل به شکر
ملک چون ديد کو در کار خام است
زبانش توسن است و طبع رام است
به لابه گفت کاي ماه جهان تاب
عتاب دوستان نازست بر تاب
صواب آيد روا داري پسندي
که وقت دستگيري دست بندي
دويدم تا به تو دستي در آرم
به دست آرم تو را دستي برآرم
چو مي بينم کنون زلفت مرا بست
تو در دست آمدي من رفتم از دست
نگويم در وفا سوگند بشکن
خمارم را به بوسي چند بشکن
اسيري را به وعده شاد مي کن
مبارک مرده اي آزاد مي کن
ز باغ وصل پر گل کن کنارم
چو داني کز فراقت بر چه خارم
مگر زان گل گلاب آلود گردم
به بوي از گلستان خشنود گردم
تو سرمست و سر زلف تو در دست
اگر خوشدل نشينم جان آن هست
چو با تو مي خورم چون کش نباشم
تو را بينم چرا دلخوش نباشم
کمر زرين بود چون با تو بندم
دهن شيرين شود چون با تو خندم
گر از من مي بري چون مهره از مار
من از گل باز مي مانم تو از خار
گر از درد سر من مي شوي فرد
من از سر دور مي مانم تو از درد
جگر خور کز تو به ياري ندارم
ز تو خوشتر جگر خواري ندارم
مرا گر روي تو دلکش نباشد
دلم باشد وليکن خوش باشد
اگر ديده شود بر تو بدل گير
بود در ديده خس ليکن به تصغير
و گر جان گردد از رويت عنان تاب
بود جان را عروسي ليک در خواب
عتابي گر بود ما را ازين پس
ميانجي در ميانه موي تو بس
فلک چون جام ياقوتين روان کرد
ز جرعه خاک را ياقوت سان کرد
ملک برخاست جام باده در دست
هنوز از باده دوشينه سرمست
همان سودا گرفته دامنش را
همان آتش رسيده خرمنش را
هواي گرم بود و آتش تيز
نمي کرد از گياه خشک پرهيز
گرفت آن نار پستان را چنان سخت
که ديبا را فرو بندند بر تخت
بسي کوشيد شيرين تا به صد زور
قضاي شير گشت از پهلوي گور
ملک را گرم ديد از بيقراري
مکن گفتا بدينسان گرم کاري
چه بايد خويشتن را گرم کردن
مرا در روي خود بي شرم کردن
چو تو گرمي کني نيکو نباشد
گلي کو گرم شد خوشبو نباشد
چو باشد گفتگوي خواجه بسيار
به گستاخي پديد آيد پرستار
به گفتن با پرستاران چه کوشي
سياست بايد اينجا يا خموشي
ستور پادشاهي تا بود لنگ
به دشواري مراد آيد فرا چنگ
چو روز بينوائي بر سر آيد
مرادت خود به زور از در درآيد
نباشد هيچ هشياري در آن مست
که غل بر پاي دارد جام در دست
تو دولت جو که من خود هستم اينک
به دست آر آن که من در دستم اينک
نخواهم نقش بي دولت نمودن
من و دولت به هم خواهيم بودن
ز دولت دوستي جان بر تو ريزم
نيم دشمن که از دولت گريزم
طرب کن چون در دولت گشادي
مخور غم چون به روز نيک زادي
نخست اقبال وانگه کام جستن
نشايد گنج بي آرام جستن
به صبري مي توان کامي خريدن
به آرامي دلارامي خريدن
زبان آنگه سخن چشم آنگهي نور
نخست انگور و آنگه آب انگور
به گرمي کار عاقل به نگردد
بتک داني که بز فربه نگردد
درين آوارگي نايد برومند
که سازم با مراد شاه پيوند
اگر با تو بياري سر در آرم
من آن يارم که از کارت بر آرم
تو ملک پادشاهي را بدست آر
که من باشم اگر دولت بود يار
گرت با من خوش آيد آشنائي
همي ترسم که از شاهي برآئي
و گر خواهي به شاهي باز پيوست
دريغا من که باشم رفته از دست
جهان در نسل تو ملکي قديم است
بدست ديگران عيبي عظيم است
جهان آنکس برد کو بر شتابد
جهانگيري توقف بر نتابد
همه چيزي ز روي کدخدائي
سکون بر تابد الا پادشائي
اگر در پادشاهي بنگري تيز
سبق برده است از عزم سبک خيز
جواني داري و شيري و شاهي
سري و با سري صاحب کلاهي
ولايت را ز فتنه پاي بگشاي
يکي ره دستبرد خويش بنماي
بدين هندو که رختت راگرفته است
به ترکي تاج و تختت را گرفته است
به تيغ آزرده کن ترکيب جسمش
مگر باطل کني ساز طلسمش
که دست خسروان در جستن کام
گهي با تيغ بايد گاه با جام
ز تو يک تيغ تنها بر گرفتن
ز شش حد جهان لشگر گرفتن
کمر بندد فلک در جنگ با تو
در اندازد به دشمن سنگ با تو
مرا نيز ار بود دستي نمايم
وگرنه در دعا دستي گشايم
ملک را گرم کرد آن آتش تيز
چنانک از خشم شد بر پشت شبديز
به تندي گفت من رفتم شبت خوش
گرم دريا به پيش آيد گر آتش
خدا داند کز آتش بر نگردم
ز دريا نيز موئي تر نگردم
چه پنداري که خواهم خفت ازين پس
به ترک خواب خواهم گفت ازين پس
زمين را پيل بالا کند خواهم
دبه درياي پيل افکند خواهم
شوم چون پيل و نارم سر به بالين
نه پيلي کو بود پيل سفالين
به ناداني خري بردم بر اين بام
به دانائي فرود آرم سرانجام
سبوئي را که دانم ساخت آخر
توانم بر زمين انداخت آخر
مرا بايد به چشم آتش برافروخت؟
به آتش سوختن بايد در آموخت؟
گهي بر نامرادي بيم کردن
گهي مردانگي تعليم کردن
مرا عشق تو از افسر برآورد
به ساتن را که عشق از سر برآورد
مرا گر شور تو در سر نبودي
سر شوريده بي افسر نبودي
فکندي چون فلک در سر کمندم
رها کردي چو کردي شهربندم
نخستم باده دادي مست کردي
به مستي در مرا پا بست کردي
چو گشتم مست مي گوئي که برخيز
به بدخواهان هشيار اندر آويز
بلي خيزم در آويزم به بدخواه
ولي آنگه که بيرون آيم از چاه
بر آن عزمم که ره در پيش گيرم
شوم دنبال کار خويش گيرم
بگيرم پند تو بر ياد ازين بار
بکوشم هر چه بادا باد ازين بار
مرا از حال خود آگاه کردي
به نيک و بد سخن کوتاه کردي
من اول بس همايون بخت بودم
که هم با تاج و هم با تخت بودم
بگرد عالم آوارم تو کردي
چنين بد روز و بي چارم تو کردي
گرم نگرفتي اندوه تو فتراک
کدامين بادم آوردي بدين خاک
بلي تا با منت خوش بود يک چند
حديثت بود با من خوشتر از قند
کنون کز مهر خود دوريم دادي
ببايد شد که دستوريم دادي
من از کار شدن غافل نبودم
که مهماني چنان بد دل نبودم
نشستم تا همي خوانم نهادي
روم چون نان در انبانم نهادي
پس آنگه پاي بر گيلي بيفشرد
ز راه گيکان لشگر به در برد
دل از شيرين غبارانگيز کرده
به عزم روم رفتن تيز کرده
در آن ره رفتن از تشويش تاراج
به ترک تاج کرده ترک را تاج
ز بيم تيغ ره داران بهرام
ز ره رفتن نبودش يکدم آرام
عقابي چار پر يعني که در زير
نهنگي در ميان يعني که شمشير
فرس مي راند تا رهبان آن دير
که راند از اختران با او بسي سير
بر آن رهبان دير افتاد راهش
که دانا خواند غيب آموز شاهش
زرايش روي دولت را برافروخت
و زو بسيار حکمت ها در آموخت
وز آنجا تا در دريا به تعجيل
دو اسبه کرد کوچي ميل در ميل
وز آنجا نيز يکران راند يکسر
به قسطنطينيه شد سوي قيصر
عظيم آمد چو گشت آن حال معلوم
عظيم الروم را آن فال در روم
حساب طالع از اقبال گردش
به عون طالع استقبال کردش
چو قيصر ديد کامد بر درش بخت
بدو تسليم کرد آن تاج با تخت
چنان در کيش عيسي شد بدو شاد
که دخت خويش مريم را بدو داد
دوشه را در زفاف خسروانه
فراوان شرطها شد در ميانه
حديث آن عروس و شاه فرخ
که اهل روم را چون داد پاسخ
همان لشگر کشيدن با نياطوس
جناح آراستن چون پر طاوس
نگويم چون دگر گوينه اي گفت
که من بيدارم ار پوينده اي خفت
چو من نرخ کسان را بشکنم ساز
کسي نرخ مرا هم بشکند باز
چو روزي چند شاه آنجا طرب کرد
به ياري خواستن لشگر طلب کرد
سپاهي داد قيصر بي شمارش
به زر چون زر مهيا کرد کارش
ز بس لشگر که بر خسرو شد انبوه
روان شد روي هامون کوه در کوه
چو کوه آهنين از جاي جنبيد
زمين گفتي که سر تا پاي جنبيد
چهل پنجه هزاران مرد کاري
گزين کرد از يلان کار زاري
شبيخون کرد و آمد سوي بهرام
زره را جامه کرد و خود را جام
چو آگه گشت بهرام جهانگير
به جنگ آمد چو شير آيد به نخجير
ولي چون بخت روباهي نمودش
ز شيري و جهانگيري چه سودش
دو لشگر روبرو خنجر کشيدند
جناح و قلب را صف بر کشيدند
ترنک تير و چاکا چاک شمشير
دريده مغز پيل و زهره شير
غريو کوس داده مرده را گوش
دماغ زندگان را برده از هوش
جنيبت هاي زرين نعل بسته
ز خون بر گستوانها لعل بسته
صهيل تازيان آتشين جوش
زمين را ريخته سيماب درگوش
سواران تيغ برق افشان کشيده
هژبران سربسر دندان کشيده
اجل بر جان کمين سازي نموده
قيامت را يکي بازي نموده
سنان بر سينه ها سر تيز کرده
جهان را روز رستاخيز کرده
ز بس نيزه که بر سر بيشه بسته
هزيمت را ره انديشه بسته
در آن بيشه نه گور از شير مي رست
نه شير از خوردن شمشير مي رست
چنان مي شد به زير درع ها تير
که زير پرده گل باد شبگير
عقابان خدنگ خون سرشته
برات کرکسان بر پر نبشته
زره برهاي از زهر آب داده
زره پوشان کين را خواب داده
ز موج خون که بر مي شد به عيوق
پر از خون گشته طاسکهاي منجوق
به سوک نيزه هاي سر فتاده
صبا گيسوي پرچم ها گشاده
به مرگ سروران سر بريده
زمين جيب آسمان دامن دريده
حمايل ها فکنده هر کسي زير
يکي شمشير و ديگر زخم شمشير
فرو بسته در آن غوغاي ترکان
زبانک ناي ترکي ناي ترکان
حرير سرخ بيرق ها گشاده
نيستاني بد آتش در فتاده
نه چندان تيغ شد بر خون شتابان
که باشد ريگ و سنگ اندر بيابان
نه چندان تير شد بر ترک ريزان
که ريزد برگ وقت برگ ريزان
نهاده تخت شه بر پشت پيلي
کشيده تيغ گرداگرد ميلي
بزرگ اميد پيش پيل سرمست
به ساعت سنجي اصطرلاب در دست
نظر مي کرد و آن فرصت همي جست
که بازار مخالف کي شود سست
چو وقت آمد ملک را گفت بشتاب
مبارک طالع است اين لحظه درياب
به نطع کينه بر چون پي فشردي
در افکن پيل و شه رخ زن که بردي
ملک در جنبش آمد بر سر پيل
سوي بهرام شد جوشنده چون نيل
بر او زد پيل پاي خويشتن را
به پاي پيل برد آن پيل تن را
شکست افتاد بر خصم جهانسوز
به فرخ فال خسرو گشت پيروز
ز خون چندان روان شد جوي در جوي
که خون مي رفت و سر مي برد چون گوي
کمند روميان بر شکل زنجير
چو موي زنگيان گشته گره گير
به هندي تيغ هرکس را که ديدند
سرش چون طره هندو بريدند
دماغ آشفته شد بهراميان را
چنانک از روشني سرساميان را
ز چنداني خلايق کس نرسته
مگر بهرام و بهري چند خسته
ز شيري کردن بهرام و زورش
جهان افکند چون بهرام گورش
هر آن صورت که خود را چشم زد يافت
ز چشم نيک ديدن چشم بد يافت
نديدم کس که خود را ديد و نشکست
درست آن ماند کو از چشم خود رست
چو از خسرو عنان پيچيد بهرام
به کام دشمنان شد کام و ناکام
جهان خرمن بسي داند چنين سوخت
مشعبد را نبايد بازي آموخت
کدامين سرو را داد او بلندي
که بازش خم نداد از دردمندي
کدامين سرخ گل را کو بپرورد
ندادش عاقبت رنگ گل زرد
همه لقمه شکر نتوان فرو برد
گهي صافي توان خوردن گهي درد
چو شادي را و غم را جاي روبند
به جائي سر به جائي پاي کوبند
به جائي ساز مطرب بر کشد ساز
به جائي مويه گر بر دارد آواز
هر آوازي که هست از ساز و از سوز
درين گنبد که مي بيني به يک روز
تنوري سخت گرمست اين علف خوار
تو خواهي پر گلش کن خواه پر خار
جهان بر ابلقي توسن سوار است
لگد خوردن ازو هم در شمار است
فلک بر سبز خنگي تندخيز است
ز راهش عقل را جاي گريز است
نشايد بر کسي کرد استواري
که ننموده است با کس سازگاري
چو بر بهرام چوبين تند شد بخت
به خسرو ماند هم شمشير و هم تخت
سوي چين شد بر ابرو چين سرشته
اذا جاء القضا بر سر نوشته
ستم تنها نه بر چون او کسي رفت
درين پرده چنين بازي بسي رفت
چو سر بر کرد ماه از برج ماهي
مه پرويز شد در برج شاهي
ز ثورش زهره وز خرچنگ برجيس
سعادت داده از تثليث و تسديس
ز پرگار حمل خورشيد منظور
بدلو اندر فکنده بر زحل نور
عطارد کرده ز اول خط جوزا
سوي مريخ شيرافکن تماشا
ذنب مريخ را مي کرده در کاس
شده چشم زحل هم کاسه راس
بدين طالع کز او پيروز شد بخت
ملک بنشست بر پيروزه گون تخت
بر آورد از سپيدي تا سياهي
ز مغرب تا به مشرق نام شاهي
چو شد کار ممالک برقرارش
قوي تر گشت روز از روزگارش
کشيد از خاک تختي بر ثريا
درو گوهر به کشتي در به دريا
چنان کز بس گهرهاي جهان تاب
به شب تابنده تر بودي ز مهتاب
بر آن تخت مبارک شد چو شيران
مبارک باد گفتندش دليران
جهان خرم شد از نقش نگينش
فرو خواند آفرينش آفرينش
ز عکس آنچنان روشن جنابي
خراسان را در افزود آفتابي
شد آواز نشاط و شادکامي
ز مرو شاهجان تا بلخ بامي
چو فرخ شد بدو هم تخت و هم تاج
در آمد غمزه شيرين به تاراج
نه آن غم را ز دل شايست راندن
نه غم پرداز را شايست خواندن
به حکم آنکه مريم را نگه داشت
کز او بر اوج عيسي پايگه داشت
اگر چه پادشاهي بود و گنجش
ز بي ياري پياپي بود رنجش
نمي گويم طرب حاصل نمي کرد
طرب مي کرد ليک از دل نمي کرد
گهي قصد نبيد خام کردي
گهي از گريه مي در جام کردي
گهي گفتي به دل کاي دل چه خواهي
ز عالم عاشقي يا پادشاهي
که عشق و مملکت نايد بهم راست
ازين هر دو يکي مي بايدت خواست
چه خوش گفتند شيران با پلنگان
که خر کره کند يا راه زنگان
مرا با مملکت گر يار بودي
دلم زين ملک برخوردار بودي
به خرم گر فرو شد بخت بيدار
به صد ملک ختن يک موي دلدار
شبي در باغ بودم خفته با يار
به بالين بر نشسته بخت بيدار
چو بختم خفت و من بيدار گشتم
بدينسان بي دل و بي يار گشتم
کجا آن نوبه نو مجلس نهادن
بهشت عاشقان را در گشادن
نشستن با پريرويان چون نوش
شهنشاه پريرويان در آغوش
کجا شيرين و آن شيرين زباني
به شيريني چو آب زندگاني
کجا آن عيش و آن شبها نخفتن
همه شب تا سحر افسانه گفتن
کجا آن تازه گلبرگ شکربار
شکر چيدن ز گلبرگش به خروار
عروسي را بدان روئين حصاري
ز بازو ساختن سيمين عماري
گهش چون گل نهادن روي بر روي
گهش بستن چو سنبل موي بر موي
گهي مستي شکستن بر خمارش
گهي پنهان کشيدن در کنارش
گهي خوردن ميي چون خون بدخواه
گهي تکيه زدن بر مسند ماه
سخن هائي که گفتم يا شنيدم
خيالي بود يا خوابي که ديدم
مرا گويند خندان شو چو خورشيد
که انده بر نتابد جاي جمشيد
دهن پر خنده خوش چون توان کرد
درو يا خنده گنجد يا دم سرد
کرا جويم کرا خوانم به فرياد
بهاري بود و بربودش ز من باد
خيال از ناجوانمردي همه روز
به عشوه مي فزايد بر دلم سوز
ز بي خصمي گر افزون گشت گنجم
ز بي ياري در افزود است رنجم
من آن مرغم که افتادم به ناکام
ز پشمين خانه در ابريشمين دام
چو من سوي گلستان راي دارم
چه سود ار بند زر بر پاي دارم
نه بند از پاي مي شايد بريدن
نه با اين بند مي شايد پريدن
غم يک تن مرا خود ناتوان کرد
غم چندين کس آخر چون توان خورد
مرا بايد که صد غمخوار باشد
چون من صد غم خورم دشوار باشد
ز خر برگيرم و بر خود نهم بار
خران را خنده مي آيد بدين کار
مه و خورشيد را بر فرش خاکي
ز جمعيت رسيد اين تابناکي
براکنده دلم بي نور از آنم
نيم مجموع دل رنجور از آنم
ستاره نيز هم ريحان باغند
پراکندند از آن ناقص چراغند
شراره زان ندارد پرتو شمع
که اين نور پراکنده است و آن جمع
نه خواهد دل که تاج و تخت گيرم
نه خواهم من که با دل سخت گيرم
دل تاريک روزم را شب آمد
تن بيمار خيزم را تب آمد
نمي شد موش در سوراخ کژدم
بياري جايروبي بست بردم
سياهک بود زنگي خود به ديدار
به سرخي مي زند چون گشت بيمار
دگر ره بانگ زد بر خود به تندي
که با دولت نشايد کرد کندي
چو دولت هست بخت آرام گيرد
ز دولت با تو جانان جام گيرد
سر از دولت کشيدن سروري نيست
که با دولت کسي را داوري نيست
کس از بي دولتي کامي نيابد
به از دولت فلک نامي نيابد
به دولت يافتن شايد همه کام
چو دانه هست مرغ آيد فرا دام
تو گندم کار تا هستي برآرد
گيا خود در ميان دستي برآرد
به هر کاري در از دولت بود نور
که باد از کار ما بي دولتي دور
بسي بر خواند ازين افسانه با دل
چو عشق آمد کجا صبر و کجا دل
صبوري کرد با غم هاي دوري
هم آخر شادمان شد زان صبوري
چنين در دفتر آورد آن سخن سنج
که برد از اوستادي در سخن رنج
که چون شيرين ز خسرو باز پس ماند
دلش دربند و جانش در هوس ماند
ز بادام تر آب گل برانگيخت
گلابي بر گل بادام مي ريخت
بسان گوسپند کشته بر جاي
فرو افتاد و مي زد دست بر پاي
تن از بي طاقتي پرداخته زور
دل از تنگي شده چون ديده مور
هوي بر باد داده خرمنش را
گرفته خون ديده دامنش را
چو زلف خويش بي آرام گشته
چو مرغي پاي بند دام گشته
شده ز انديشه هجران يارش
ز بحر ديده پر گوهر کنارش
گهي از پاي ميافتاد چون مست
گه از بيداد مي زد دست بر دست
دلش حراقه آتش زني داشت
بدان آتش سر دودافکني داشت
مگر دودش رود زان سو که دل بود
که افتد بر سر پوشيده ها دود
گشاده رشته گوهر ز ديده
مژه چون رشته در گوهر کشيده
ز خواب ايمن هوسهاي دماغش
ز بيخوابي شده چشم و چراغش
دهن خشک و لب از گفتار بسته
ز ديده بر سر گوهر نشسته
سهي سروش چو برگ بيد لرزان
شده زو نافه کاسد نيفه ارزان
زماني بر زمين غلطيد غمناک
ز مشگين جعد مشگ افشاند بر خاک
چو نسرين بر گشاده ناخني چند
به نسرين برگ گل از لاله مي کند
گهي بر شکر از بادام زد آب
گهي خائيد فندق را به عناب
گهي چون کوي هر سو مي دويدي
گهي بر جاي چون چوگان خميدي
نمک در ديده بي خواب مي کرد
ز نرگس لاله را سيراب مي کرد
درختي بر شده چون گنبد نور
گدازان گشت چون در آب کافور
بهاري تازه چون رخشنده مهتاب
ز هم بگسست چون بر خاک سيماب
شبيخون غم آمد بر ره دل
شکست افتاد بر لشگرگه دل
کمين سازان محنت بر نشستند
يزک داران طاقت را شکستند
ز بنگاه جگر تا قلب سينه
به غارت شد خزينه بر خزينه
به صد جهد ازميان سلطان جان رست
وليک آنگه که خدمت را ميان بست
گهي دل را به نفرين ياد کردي
ز دل چون بيدلان فرياد کردي
گهي با بخت گفتي کاي ستمکار
نکردي تا توئي زين زشت تر کار
مرادي را که دل به روي نهادي
بدست آوردي و از دست دادي
فرو شد ناگهان پايت به گنجي
ز دست افشانديش بي پاي رنجي
بهاري را که در بروي گشادي
ربودي گل به دل خارش نهادي
چراغي کز جهانش برگزيدي
ترا دادند و بادش در دميدي
به آب زندگاني دست کردي
نهان شد لاجرم کز وي نخوردي
ز مطبخ بهره جز آتش نبودت
وز آن آتش نشاط خوش نبودت
از آن آتش بر آمد دودت اکنون
پشيماني ندارد سودت اکنون
گهي فرخ سروش آسماني
دلش دادي که يابي کامراني
گهي ديو هوس مي بردش از راه
که مي بايست رفتن بر پي شاه
چو بسياري درين محنت بسر برد
هم آخر زان ميان کشتي بدر برد
به صد زاري ز خاک راه برخاست
ز بس خواري شده با خاک ره راست
به درگاه مهين بانو گذر کرد
ز کار شاه بانو را خبر کرد
دل بانو موافق شد درين کار
نصيحت کرد و پندش داد بسيار
که صابر شو درين غم روزکي چند
نماند هيچ کس جاويد در يند
نبايد تيز دولت بود چون گل
که آب تيز رو زود افکند پل
چو گوي افتادن و خيزان به بود کار
که هرکس که اوفتد خيزد دگر بار
نرويد هيچ تخمي تا نگندد
نه کاري بر گشايد تا نبندد
مراد آن به که دير آيد فرادست
که هرکس زود خور شد زود شد مست
نبايد راه رو کو زود راند
که هر کو زود راند زود ماند
خري کوشست من بر گيرد آسان
ز شست و پنج من نبود هراسان
نه بيني ابر کو تندي نمايد
بگريد سخت و آنگه بر گشايد
ببايد ساختن با سختي اکنون
که داند کار فردا چون بود چون
بسي در کار خسرو رنج ديدي
بسي خواري و دشواري کشيدي
اگر سودي نخوردي زو زيان نيست
بود ناخورده يخني باک از آن نيست
کنون وقت شکيبائيست مشتاب
که بر بالا به دشواري رود آب
چو وقت آيد که آب آيد فرا زير
نماند دولتت در کارها دير
بد از نيک آنگهي آيد پديدت
که قفل از کار بگشايد کليدت
بسا ديبا که يابي سرخ و زردش
کبود و ازرق آيد در نوردش
بسا در جا که بيني کرد فرساي
بود ياقوت يا پيروزه را جاي
چو بانو زين سخن لختي فرو گفت
بت بي صبر شد با صابري جفت
وزين در نيز شاپور خردمند
بکار آورد با او نکته اي چند
دلش را در صبوري بند کردند
به ياد خسروش خسرند کردند
شکيبا شد در اين غم روزگاري
نه در تن دل نه در دولت قراري
مهين بانو دلش دادي شب و روز
بدان تا نشکند ماه دل افروز
يکي روزش به خلوت پيش خود خواند
که عمرش آستين بر دولت افشاند
کليد گنجها دادش که بر گير
که پيشت مرد خواهد مادر پير
در آمد کار اندامش به سستي
به بيماري کشيد از تن درستي
چو روزي چند بروي رنج شد چير
تن از جان سير شد جان از جهان سير
جهان از جان شيرينش جدا کرد
به شيرين هم جهان هم جان رها کرد
فرو شد آفتابش در سياهي
بنه در خاک برد از تخت شاهي
چنين است آفرينش را ولايت
که باشد هر بهاري را نهايت
نيامد شيشه اي از سنگ در دست
که باز آن شيشه را هم سنگ نشکست
فغان زين چرخ کز نيرنگ سازي
گهي شيشه کند گه شيشه بازي
به اول عهد زنبور انگبين کرد
به آخر عهد باز آن انگبين خورد
بدين قالب که بادش در کلاهست
مشو غره که مشتي خاک را هست
ز بادي کو کلاه از سر کند دور
گياه آسوده باشد سرو رنجور
بدين خان کو بنا بر باد دارد
مشو غره که بد بنياد دارد
چه مي پيچي درين دام گلو پيچ
که جوزي پوده بيني در ميان هيچ
چو روباهان و خرگوشان منه گوش
به روبه بازي اين خواب خرگوش
بسا شير شکار و گرگ جنگي
که شد در زير اين روبه پلنگي
نظر کردم ز روي تجربت هست
خوشيهاي جهان چون خارش دست
به اول دست را خارش خوش افتد
به آخر دست بر دست آتش افتد
هميدون جام گيتي خوشگوار است
به اول مستي و آخر خمار است
رها کن غم که دنيا غم نيرزد
مکن شادي که شادي هم نيرزد
اگر خواهي جهان در پيش کردن
شکم واري نخواهي بيش خوردن
گرت صد گنج هست ار يکدرم نيست
نصيبت زين جهان جز يک شکم نيست
همي تا پاي دارد تندرستي
ز سختي ها نگيرد طبع سستي
چو برگردد مزاج از استقامت
به دشواري به دست آيد سلامت
دهان چندان نمايد نوش خندي
که يابد در طبيعت نوشمندي
چو گيرد نااميدي مرد را گوش
کند راه رهائي را فراموش
جهان تلخ است خوي تلخناکش
به کم خوردن توان رست از هلاکش
مشو پر خواره چون کرمان در اين گور
به کم خوردن کمر دربند چون مور
ز کم خوردن کسي را تب نگيرد
ز پر خوردن به روزي صد بميرد
حرام آمد علف تاراج کردن
به دارو طبع را محتاج کردن
چو باشد خوردن نان گلشکروار
نباشد طبع را با گلشکر کار
چو گلبن هر چه بگذاري بخندد
چو خوردي گر شکر باشد بگندد
چو دنيا را نخواهي چند جوئي
بدو پوئي بد او چند گوئي
غم دنيا کسي در دل ندارد
که در دنيا چو ما منزل ندارد
درين صحرا کسي کو جاي گير است
ز مشتي آب و نانش ناگزير است
مکن دلتنگي اي شخصت گلي تنگ
که بد باشد دلي تنگ و گلي تنگ
جهان از نام آنکس ننگ دارد
که از بهر جهان دلتنگ دارد
غم روزي مخور تا روز ماند
که خود روزي رسان روزي رساند
فلک با اين همه ناموس و نيرنگ
شب و روز ابلقي دارد کهن لنگ
بر اين ابلق که آمد شد گزيند
چو اين آمد فرود آن بر نشيند
در اين سيلاب غم کز ما پدر برد
پسر چون زنده ماند چون پدر مرد
کسي کو خون هندوئي بريزد
چو وارث باشد آن خون برنخيزد
چه فرزندي تو با اين ترکتازي
که هندوي پدرکش را نوازي
بزن تيري بدين کوژ کمان پشت
که چندين پشت بر پشت ترا کشت
فلک را تا کمان بي زه نگردد
شکار کس در او فربه نگردد
گوزني را که ره بر شير باشد
گيا در زير پي شمشير باشد
تو ايمن چون شدي بر ماندن خويش
که داري باد در پس چاه در پيش
مباش ايمن که اين درياي خاموش
نکرد است آدمي خوردن فراموش
کدامين ربع را بيني ربيعي
کزان بقعه برون نايد بقيعي
جهان آن به که دانا تلخ گيرد
که شيرين زندگاني تلخ ميرد
کسي کز زندگي با درد و داغ است
به وقت مرگ خندان چون چراغ است
سراني کز چنين سر پرفسوسند
چون گل گردن زنان را دست بوسند
اگر واعظ بود گويد که چون کاه
تو بفکن تامنش بر دارم از راه
و گر زاهد بود صد مرده کوشد
که تو بيرون کني تا او بپوشد
چو نامد در جهان پاينده چيزي
همه ملک جهان نرزد پشيزي
ره آورد عدم ره توشه خاک
سرشت صافي آمد گوهر پاک
چنين گفتند دانايان هشيار
که نيک و بد به مرگ آيد پديدار
بسا زن نام کانجان مرد يابي
بسا مردا که رويش زرد يابي
خداوندا چو آيد پاي بر سنگ
فتد کشتي در آن گردابه تنگ
نظامي را به آسايش رساني
ببخشي و ببخشايش رساني
چون بر شيرين مقرر گشت شاهي
فروغ ملک بر مه شد ز ماهي
به انصافش رعيت شاد گشتند
همه زندانيان آزاد گشتند
ز مظلومان عالم جور برداشت
همه آيين جور از دور برداشت
زهر دروازه اي برداشت باجي
نجست از هيچ دهقاني خراجي
مسلم کرد شهر و روستا را
که بهتر داشت از دنيا دعا را
ز عدلش باز با تيهو شده خويش
به يک جا آب خورده گرگ با ميش
رعيت هر چه بود از دور و پيوند
بدين و داد او خوردند سوگند
فراخي در جهان چندان اثر کرد
که يک دانه غله صد بيشتر کرد
نيت چون نيک باشد پادشا را
گهر خيزد به جاي گل گيا را
درخت بد نيت خوشيده شاخست
شه نيکو نيت را پي فراخست
فراخيها و تنگي هاي اطراف
ز راي پادشاه خود زند لاف
ز چشم پادشاه افتاد رائي
که بد رائي کند در پادشائي
چو شيرين از شهنشه بي خبر بود
در آن شاهي دلش زير و زبر بود
اگر چه دولت کيخسروي داشت
چو مدهوشان سر صحرا روي داشت
خبر پرسيد از هر کارواني
مگر کارندش از خسرو نشاني
چو آگه شد که شاه مشتري بخت
رسانيد از زمين بر آسمان تخت
ز گنج افشاني و گوهر نثاري
بجاي آورد رسم دوستداري
وليک از کار مريم تنگدل بود
که مريم در تعصب سنگدل بود
ملک را داده بد در روم سوگند
که با کس در نسازد مهر و پيوند
چو شيرين از چنين تلخي خبر يافت
نفس را زين حکايت تلخ تر يافت
ز دل کوري به کار دل فرو ماند
در آن محنت چو خر در گل فرو ماند
در آن يکسال کو فرماندهي کرد
نه مرغي بلکه موري را نيازرد
دلش چون چشم شوخش خفتگي داشت
همه کارش چو زلف آشفتگي داشت
همي ترسيد کز شوريده رائي
کند ناموس عدلش بي وفائي
جز آن چاره نديد آن سرو چالاک
کز آن دعوي کند ديوان خود پاک
کند تنها روي در کار خسرو
به تنهائي خورد تيمار خسرو
نبود از راي سستش پاي بر جاي
که بيدل بود و بيدل هست بيراي
به مولائي سپرد آن پادشاهي
دلش سير آمد از صاحب کلاهي
به گلگون رونده رخت بر بست
زده شاپور بر فتراک او دست
وزان خوبان چو در ره پاي بفشرد
کنيزي چند را با خويشتن برد
که در هر جاي با او يار بودند
به رنج و راحتش غمخوار بودند
بسي برداشت از ديبا و دينار
ز جنس چارپايان نيز بسيار
ز گاو و گوسفند و اسب و اشتر
چو دريا کرده کوه و دشت را پر
وز آنجا سوي قصر آمد به تعجيل
پس او چارپايان ميل در ميل
دگر ره در صدف شد لولوتر
به سنگ خويش تن در داد گوهر
به هور هندوان آمد خزينه
به سنگستان غم رفت آبگينه
از آن در خوشاب آن سنگ سوزان
چو آتش گاه موبد شد فروزان
ز روي او که بد خرم بهاري
شد آن آتشکده چون لاله زاري
ثز گرمي کان هوا در کار او بود
هوا گفتي که گرمي دار او بود
ملک دانست کامد يار نزديک
بديد اميد را در کار نزديک
ز مريم بود در خاطر هراسش
که مريم روز و شب مي داشت پاسش
به مهد آوردنش رخصت نمي يافت
به رفتن نيز هم فرصت نمي يافت
به پيغامي قناعت کرد از آن ماه
به بادي دل نهاد از خاک آن راه
نبودي يک زمان بي ياد دلدار
وز آن انديشه مي پيچيد چون مار
چو شاهنشاه صبح آمد بر اورنگ
سپاه روم زد بر لشگر زنگ
بر آمد يوسفي نارنج در دست
ترنج مه زليخا وار بشکست
شد از چشم فلک نيرنگ سازي
گشاد ابرويها در دلنوازي
در پيروزه گون گنبد گشادند
به پيروزي جهان را مژده دادند
زمانه ايمن از غوغا و فرياد
زمين آسوده از تشنيع و بيداد
به فال فرخ و پيرايه نو
نهاده خسرواني تخت خسرو
سراپرده به سدره سر کشيده
سماطيني به گردون بر کشيده
ستاده قيصر و خاقان و فغفور
يک آماج از بساط پيشکه دور
به هر گوشه مهيا کرده جائي
برو زانو زده کشور خدائي
طرفداران که صف در صف کشيدند
ز هيبت پشت پاي خويش ديدند
کسي کش در دل آمد سر بريدن
نيارست از سياست باز ديدن
ز بس گوهر کمرهاي شب افروز
در گستاخ بيني بسته بر روز
قبا بسته کمرداران چون پيل
کمربندي زده مقدار ده ميل
در آن صف کاتش از بيم آب گشتي
سخن گر زر بدي سيماب گشتي
نشسته خسرو پرويز بر تخت
جوان فرو جوان طبع و جوان بخت
در رويه کرد تخت پادشائيش
کشيده صف غلامان سرائيش
ز خاموشي در آن زرينه پرگار
شده نقش غلامان نقش ديوار
زمين را زير تخت آرام داده
به رسم خاص بار عام داده
به فتح الباب دولت بامدادان
ز در پيکي در آمد سخت شادان
زمين بوسيد و گفتا شادمان باش
هميشه در جهان شاه جهان باش
تو زرين بهره باش از تخت زرين
که چوبين بهره شد بهرام چوبين
نشاط از خانه چوبين برون تاخت
که چوبين خانه از دشمن به پرداخت
شهنشاه از دل سنگين ايام
مثل زد بر تن چوبين بهرام
که تا بر ما زمانه چوب زن بود
فلک چوبک زن چوبينه تن بود
چو چوب دولت ما شد برآور
مه چوبينه چوبين شد به خاور
نه اين بهرام اگر بهرام گور است
سرانجام از جهانش بهره گور است
اگر بهرام گوري رفت ازين دام
بيا تا بنگري صد گور بهرام
اگر بهرام گوري رفت ازين دام
بيا تا بنگري صد گور بهرام
جهان تا در جهان ياريش مي کرد
تمناي جهانداريش مي کرد
کجا آن شير کز شمشير گيري
چو مستان کرد با ما شير گيري
کجا آن تيغ کاتش در جهان زد
تپانچه بر درفش کاويان زد
بسا فرزانه را کو شيرزاد است
فريب خاکيان بر باد داد است
بسا گرگ جوان کز روبه پير
به افسون بسته شد در دام نخجير
از آن بر گرگ روبه راست شاهي
که روبه دام بيند گرگ ماهي
بسا شه کز فريب يافه گويان
خصومت را شود بي وقت جويان
سرانجام از شتاب خام تدبير
به جاي پرنيان بر دل نهد تير
ز مغروري کلاه از سر شود دور
مبادا کس به زور خويش مغرور
چراغ ارچه ز روغن نور گيرد
بسا باشد که از روغن بميرد
خورش ها را نمک رو تازه دارد
نمک بايد که نيز اندازه دارد
مخور چندان که خرما خار گردد
گوارش در دهن مردار گردد
چنان خور کز ضرورتهاي حالت
حرام ديگران باشد حلالت
مقيمي را که اين دروازه بايد
غم و شاديش را اندازه بايد
مجو بالاتر از دوران خود جاي
مکش بيش از گليم خويشتن پاي
چو دريا بر مزن موجي که داري
مپر بالاتر از اوجي که داري
به قدر شغل خود بايد زدن لاف
که زر دوزي نداند بوريا باف
چه نيکو داستاني زد هنرمند
هليله با هليله قند با قند
نه فرخ شد نهاد نو نهادن
ره و رسم کهن بر باد دادن
به قنديل قديمان در زدن سنگ
به کالاي يتيمان بر زدن چنگ
هر آنکو کشت تخمي کشته بر داد
نه من گفتم که دانه زو خبر داد
نه هر تخمي درختي راست رويد
نه هر رودي سرودي راست گويد
به سرهنگي حمايل کردن تيغ
بسا مه را که پوشد چهره در ميغ
تو خونريزي مبين کو شير گيرد
که خونش گيرد ارچه دير گيرد
از اين ابلق سوار نيم زنگي
که در زير ابلقي دارد دو رنگي
مباش ايمن که باخوي پلنگ است
کجا يکدل شود آخر دو رنگ است
ستم در مذهب دولت روا نيست
که دولت با ستمگار آشنا نيست
خري در کاهدان افتاد ناگاه
نگويم واي بر خر واي بر کاه
مگس بر خوان حلوا کي کند پشت
به انجيري غرابي چون توان کشت
به سيم ديگران زرين مکن کاخ
کزين دين رخنه گردد کيسه سوراخ
نگه دار اندرين آشفته بازار
کدين گازر از نارج عطار
مشو خامش چو کار افتد به زاري
که باشد خامشي نوعي ز خواري
شنيدستم که در زنجير عامان
يکي بود است ازين آشفته نامان
چو با او سختي نابالغي جنگ
به بالغ تر کسي برداشتي سنگ
بپرسيدند کز طفلان خوري خار
ز پيران کين کشي چون باشد اين کار
بخنده گفت اگر پيران نخندند
کجا طفلان ستمکاري پسندند
چو دست از پاي ناخشنود باشد
به جرم پاي سر مأخوذ باشد
به جباري مبين در هيچ درويش
که او هم محتشم باشد بر خويش
ز عيب نيک مردم ديده بر دوز
هنر ديدن ز چشم بد مياموز
هنر بيند چو عيب اين چشم جاسوس
تو چشم زاغ بين نه پاي طاوس
ترا حرفي به صد تزوير در مشت
منه بر حرف کس بيهوده انگشت
به عيب خويش يک ديده نمائي؟
به عيب ديگران صد صد گشائي ؟
نه کم ز آيينه اي در عيب جوئي
به آيينه رها کن سخت روئي
حفاظ آينه اين يک هنر بس
که پيش کس نگويد غيبت کس
چو سايه رو سياه آنکس نشيند
که واپس گويد آنچ از پيش بيند
نشايد ديد خصم خويش را خرد
که نرد از خام دستان کم توان برد
مشو غره بر آن خرگوش زرفام
که بر خنجر نگارد مرد رسام
که چون شيران بدان خنجر ستيزند
بدو خون بسي خرگوش ريزند
در آب نرم رو منگر به خواري
که تند آيد گه زنهار خواري
بر آتش دل منه کو رخ فروزد
که وقت آيد که صد خرمن بسوزد
به گستاخي مبين در خنده شير
که نه دندان نمايد بلکه شمشير
هر آنکس کو زند لاف دليري
ز جنگ شير يابد نام شيري
چو کين خواهي ز خسرو کرد بهرام
ز کين خسروان خسرو شدش نام
به ارباکم ز خود خود را نسنجي
کز افکندن وز افتادن برنجي
ستيزه با بزرگان به توان برد
که از همدستي خردان شوي خرد
نهنگ آن به که در دريا ستيزد
کز آب خرد ماهي خرد خيزد
چو خسرو گفت بسياري درين باب
بزرگان ريختند از ديدگان آب
فرود آمد ز تخت آن روز دلتنگ
روان کرده ز نرگس آب گلرنگ
سه روز اندوه خورد از بهر بهرام
نه با تخت آشنا مي شد و نه با جام
چهارم روز مجلس تازه کردند
غناها را بلند آوازه کردند
به بخشيدن در آمد دست دريا
زمين گشت از جواهر چون ثريا
ملک چون شد ز نوش ساقيان مست
غم ديدار شيرين بردش از دست
طلب فرمود کردن باربد را
وزو درمان طلب شد درد خود را
در آمد باربد چون بلبل مست
گرفته بربطي چون آب در دست
ز صد دستان که او را بود در ساز
گزيده کرد سي لحن خوش آواز
ز بي لحني بدان سي لحن چون نوش
گهي دل دادي و گه بستدي هوش
ببربط چون سر زخمه در آورد
ز رود خشک بانک تر در آورد
چوباد از گنج باد آورد راندي
ز هر بادي لبش گنجي فشاندي
چو گنج گاو را کردي نواسنج
برافشاندي زمين هم گاو و هم گنج
ز گنج سوخته چون ساختي راه
ز گرمي سوختي صد گنج را آه
چو شادروان مرواريد گفتي
لبش گفتي که مرواريد سفتي
چو تخت طاقديسي ساز کردي
بهشت از طاقها در باز کردي
چو ناقوسي و اورنگي زدي ساز
شدي ارونگ چون ناقوس از آواز
چو قند ز حقه کاوس دادي
شکر کالاي او را بوس دادي
چون لحن ماه بر کوهان گشادي
زبانش ماه بر کوهان نهادي
چو برگفتي نواي مشک دانه
ختن گشتي ز بوي مشک خانه
چو زد زارايش خورشيد راهي
در آرايش بدي خورشيد ماهي
چو گفتي نيمروز مجلس افروز
خرد بي خود بدي تا نيمه روز
چو بانگ سبز در سبزش شنيدي
ز باغ زرد سبزه بر دميدي
چو قفل رومي آوردي در آهنگ
گشادي قفل گنج از روم و از زنگ
چو بر دستان سروستان گذشتي
صبا سالي به سروستان نگشتي
و گر سرو سهي را ساز دادي
سهي سروش به خون خط باز دادي
چو نوشين باده را در پرده بستي
خمار باده نوشين شکستي
چو کردي رامش جان را روانه
ز رامش جان فدا کردي زمانه
چو در پرده کشيدي ناز نوروز
به نوروزي نشستي دولت آن روز
چو بر مشگويه کردي مشگ مالي
همه مشگو شدي پرمشک حالي
چو نو کردي نواي مهرگاني
ببردي هوش خلق از مهرباني
چو بر مرواي نيک انداختي فال
همه نيک آمدي مرواي آن سال
چو در شب بر گرفتي راه شبديز
شدندي جمله آفاق شب خيز
چو بر دستان شب فرخ کشيدي
از آن فرخنده تر شب کس نديدي
چو يارش راي فرخ روز گشتي
زمانه فرخ و فيروز گشتي
چو کردي غنچه کبک دري تيز
ببردي غنچه کبک دلاويز
چو بر نخجيرگان تدبير کردي
بسي چون زهره را نخجير کردي
چو زخمه راندي از کين سياوش
پر از خون سياوشان شدي گوش
چو کردي کين ايرج را سرآغاز
جهان را کين ايرج نو شدي باز
چو کردي باغ شيرين را شکربار
درخت تلخ را شيرين شدي بار
نواهائي بدينسان رامش انگيز
همي زد باربد در پرده تيز
بگفت باربد کز بار به گفت
زبان خسروش صدبار زه گفت
چنان بد رسم آن بدر منور
که بر هر زه بدادي بدره زر
به هر پرده که او بنواخت آن روز
ملک گنجي دگر پرداخت آن روز
به هر پرده که او بر زد نوائي
ملک دادش پر از گوهر قبائي
زهي لفظي که گر بر تنگ دستي
زهي گفتي زهي زرين به دستي
درين دوران گرت زين به پسندند
زهي پشمين به گردن وانه بندند
ز عالي همتي گردن برافراز
طناب هرزه از گردن بينداز
به خرسندي طمع را ديده بر دوز
ز چون من قطره دريائي در آموز
که چندين گنج بخشيدم به شاهي
وز آن خرمن نجستم برگ کاهي
به برگي سخن را راست کردم
نه او داد و نه من درخواست کردم
مرا اين بس که پر کردم جهان را
ولي نعمت شدم دريا و کان را
نظامي گر زه زرين بسي هست
زه تو زهد شد مگذارش از دست
بدين زه گر گريبان را طرازي
کني بر گردنان گردن فرازي
چو بدر از جيب گردون سر برآورد
زمين عطف هلالي بر سر آورد
ز مجلس در شبستان رفت خسرو
شده سوداي شيرين در سرش نو
چو بر گفتي ز شيرين سرگذشتي
دهان مريم از غم تلخ گشتي
در آن مستي نشسته پيش مريم
دم عيسي بر او مي خواند هر دم
که شيرين گرچه از من دور بهتر
ز ريش من نمک مهجور بهتر
ولي دانم که دشمن کام گشتست
به گيتي در به من بدنام گشتست
چو من بنوازم و دارم عزيزش
صواب آيد که بنوازي تو نيزش
اجازت ده کزان قصرش بيارم
به مشکوي پرستاران سپارم
نبينم روي او گر باز بينم
پر آتش باد چشم نازنينم
جوابش داد مريم که اي جهانگير
شکوهت چون کواکب آسمان گير
خلافت را جهان بر در نهاده
فلک بر خط حکمت سر نهاده
اگر حلواي تر شد نام شيرين
نخواهد شد فرود از کام شيرين
ترا بي رنج حلوائي چنين نرم
برنج سرد را تا کي کني گرم
رطب خور خار ناديدن ترا سود
که بس شيرين بود حلواي بي دود
مرا با جادوئي هم حقه سازي؟
که بر سازد ز بابل حقه بازي
هزار افسانه از بر بيش دارد
به طنازي يکي در پيش دارد
ترا بفريبد و ما را کند دور
تو زو راضي شوي من از تو مهجور
من افسونهاي او را نيک دانم
چنين افسانها را نيک خوانم
بسا زن کو صد از پنجه نداند
عطارد را به زرق از ره براند
زنان مانند ريحان سفالند
درون سو خبث و بيرون سو جمالند
نشايد يافتن در هيچ برزن
وفا در اسب و در شمشير و در زن
وفا مردي است بر زن چون توان بست
چو زن گفتي بشوي از مردمي دست
بسي کردند مردان چاره سازي
نديدند از يکي زن راست بازي
زن از پهلوي چپ گويند برخاست
مجوي از جانب چپ جانب راست
چه بندي دل در آن دور از خدائي
کزو حاصل نداري جز بلائي
اگر غيرت بري با درد باشي
و گر بي غيرتي نامرد باشي
برو تنها دم از شادي برآور
چو سوسن سر به آزادي برآور
پس آنگه بر زبان آورد سوگند
به هوش زيرک و جان خردمند
به تاج قيصر و تخت شهنشاه
که گر شيرين بدين کشور کند راه
به گردن برنهم مشگين رسن را
بر آويزم ز جورت خويشتن را
همان به کو در آن وادي نشيند
که جغد آن به که آبادي نبيند
يقين شد شاه را چون مريم اين گفت
که هرگز در نسازد جفت با جفت
سخن را از در ديگر بني کرد
نوازش مي نمود و صبر مي کرد
سوي خسرو شدي پيوسته شاپور
به صد حيلت پيامي دادي از دور
جوابش هم نهاني باز بردي
ز خونخواري به غمخواري سپردي
از آن بازيچه حيران گشت شيرين
که بي او چون شکيبد شاه چندين
ولي دانست کان نز بي وفائيست
شکيبش بر صلاح پادشائيست
شفاعت کرد روزي شه به شاپور
که تا کي باشم از دلدار خود دور
بيار آن ماه را يک شب درين برج
که پنهان دارمش چون لعل در درج
من از بهر صلاح دولت خويش
نيارم رغبتي کردن به دو بيش
که ترسم مريم از بس ناشکيبي
چو عيسي برکشد خود را صليبي
همان بهتر که با آن ماه دلدار
نهفته دوستي ورزم پري وار
اگر چه سوخته پايم ز راهش
چو دست سوخته دارم نگاهش
گر اين شوخ آن پريرخ را ببيند
شود ديوي و بر ديوي نشيند
پذيرفتار فرمان گشت نقاش
که بندم نقش چين را در تو خوش باش
به قصر آمد چو دريائي پر از جوش
که باشد موج آن دريا همه نوش
حکايت کرد با شيرين سرآغاز
که وقت آمد که بر دولت کني ناز
ملک را در شکارت رخش تند است
وليک از مريمش شمشير کند است
از آن او را چنين آزرم دارد
که از پيمان قيصر شرم دارد
بيا تا يک سواره برنشينيم
ره مشگوي خسرو بر گزينيم
طرب مي ساز با خسرو نهاني
سر آيد خصم را دولت چو داني
بت تنها نشين ماه تهي رو
تهي از خويشتن تنها ز خسرو
به تندي بر زد آوازي به شاپور
که از خود شرم داراي از خدا دور
مگو چندين که مغزم را برفتي
کفايت کن تمام است آنچه گفتي
نه هر گوهر که پيش آيد توان سفت
نه هرچ آن بر زبان آيد توان گفت
نه هر آبي که پيش آيد توان خورد
نه هرچ از دست برخيزد توان کرد
نيايد هيچ از انصاف تو يادم
به بي انصافيت انصاف دادم
از اين صنعت خدا دوري دهادت
خرد ز اين کار دستوري دهادت
بر آوردي مرا از شهرياري
کنون خواهي که از جانم بر آري
من از بي دانشي در غم فتادم
شدم خشک از غم اندر نم فتادم
در آنجان گر ز من بودي يکي سوز
به گيسو رفتمي راهش شب و روز
خر از دکان پالان گر گريزد
چو بيند جو فروش از جاي خيزد
کسادي چون کشم گوهر نژادم
نخوانده چون روم آخر نه بادم
چو ز آب حوض تر گشتست زينم
خطا باشد که در دريا نشينم
چه فرمائي دلي با اين خرابي
کنم با اژدهائي هم نقابي
چو آن درگاه را در خور نيفتم
به زور آن به که از در درنيفتم
ببين تا چند بار اينجا فتادم
به غمخواري و خواري دل نهادم
نيفتاد آن رفيق بي وفا را
که بفرستد سلامي خشک ما را
به يک گز مقنعه تا چند کوشم
سليح مردمي تا چند پوشم
روانبود که چون من زن شماري
کله داري کند با تاجداري
قضاي بد نگر کامد مرا پيش
خسک بر خستگي و خار بر ريش
به گل چيدن بدم در خار ماندم
به کاري مي شدم دربار ماندم
چو خود بد کردم از کس چون خروشم
خطاي خود ز چشم بد چه پوشم
يکي را گفتم اين جان و جهانست
جهان بستد کنون دربند جانست
نه هرکس که آتشي گويد زبانش
بسوزاند تف آتش دهانش
ترازو را دو سر باشد نه يکسر
يکي جو در حساب آرد يکي زر
ترازوئي که ما را داد خسرو
يکي سر دارد آن هم نيز پر جو
دلم زان جو که خرباري ندارد
به غير از خوردنش کاري ندارد
نمانم جز عروسي را در اين سنگ
که از گچ کرده باشندش به نيرنگ
عروس گچ شبستان را نشايد
ترنج موم ريحان را نشايد
بسي کردم شگرفيها که شايد
که گويم وز توام شرمي نيايد
چه کرد آن رهزن خونخواره من
جز آتش پاره اي درباره من
من اينک زنده او با يار ديگر
ز مهر انگيخته بازار ديگر
اگر خود روي من روئيست از سنگ
در او بيند فرو ريزد ازين ننگ
گرفتم سگ صفت کردندم آخر
به شير سگ نپروردندم آخر
سگ از من به بود گر تا توانم
فريبش را چو سگ از در نرانم
شوم پيش سگ اندازم دلي را
که خواهد سگ دل بي حاصلي را
دل آن به کو بدان کس وا نبيند
که در سگ بيند و در ما نه بيند
مرا خود کاشکي مادر نزادي
و گر زادي بخورد سگ بدادي
بيا تا کژ نشينم راست گويم
چه خواريها کز او نامد برويم
هزاران پرده بستم راست در کار
هنوزم پرده کژ مي دهد يار
شد آبم و او به موئي تر نيامد
چنان کابي به آبي بر نيامد
چگونه راست آيد رهزني را
که ريزد آبروي چون مني را
فرس با من چنان در جنگ راند است
که جاي آشتي رنگي نماند است
چو ما را نيست پشمي در کلاهش
کشيدم پشم در خيل و سپاهش
ز بس سر زير او بردن خميدم
ز بس تار غمش خود را نديدم
دلم کورست و بينائي گزيند
چه کوري دل چه آن کس کو نه بيند
سرم مي خارد و پروا ندارم
که در عشقش سر خود را بخارم
زبانم خود چنين پر زخم از آنست
که هرچ او مي دهد زخم زبانست
سزد گر با من او همدم نباشد
ز کس بختم نبد زو هم نباشد
بدين بختم چنو همخوابه بايد
کز او سرسام را گرمابه پايد
دلم مي جست و دانستم کز ايام
زياني ديد خواهم کام و ناکام
بلي هست آزموده در نشانها
که هر کش دل جهد بيند زيانها
کنونم مي جهد چشم گهربار
چه خواهم ديد بسم الله دگربار
مرا زين قصر بيرون گر بهشت است
نبايد رفت اگر چه سرنبشت است
گر آيد دختر قيصر نه شاپور
ازين قصرش به رسوائي کنم دور
به دستان مي فريبندم نه مستم
نيارند از ره دستان به دستم
اگر هوش مرا در دل ندانند
من آن دانم که در بابل ندانند
سر اينجا به بود سرکش نه آنجا
که نعل اينجاست در آتش نه آنجا
اگر خسرو نه کيخسرو بود شاه
نبايد کردنش سر پنجه با ماه
به ار پهلو کند زين نرگس مست
نهد پيشم چو سوسن دست بر دست
و گر با جوش گرمم بر ستيزد
چنان جوشم کز او جوشن بريزد
فرستم زلف را تا يک فن آرد
شکيبش را رسن در گردن آرد
بگويم غمزه را تا وقت شبگير
سمندش را به رقص آرد به يک تير
ز گيسو مشک بر آش فشانم
چو عودش بر سر آتش نشانم
ز تاب زلف خويش آرم به تابش
فرو بندم به سحر غمزه خوابش
خيالم را بفرمايم که در خواب
بدين خاکش دواند تيز چون آب
مرا بگذار تا گريم بدين روز
تو مادر مرده را شيون مياموز
منم کز ياد او پيوسته شادم
که او در عمرها نارد به يادم
ز مهرم گرد او بوئي نگردد
غم من بر دلش موئي نگردد
گر آن نامهربان از مهر سير است
زمانه بر چنين بازي دلير است
شکيبائي کنم چندان که يک روز
درآيداز در مهر آن دل افروز
کمند دل در آن سرکش چه پيچم
رسن در گردن آتش چه پيچم
زمينم من به قدر او آسمان وار
زمين را کي بود با آسمان کار
کند با جنس خود هر جنس پرواز
کبوتر با کبوتر باز با باز
نشايد باد را در خاک بستن
نه باهم آب و آتش را نشستن
چو وصلش نيست از هجران چه ترسم
تني نازنده از زندان چه ترسم
بود سرمايه داران را غم بار
تهيدست ايمن است از دزد و طرار
نه آن مرغم که بر من کس نهد قيد
نه هر بازي تواند کردنم صيد
گر آيد خسرو از بتخانه چين
ز شورستان نيابد شهد شيرين
اگر شبديز توسن را تکي هست
ز تيزي نيز گلگون را رگي هست
و گر مريم درخت قند کشته است
رطب هاي مرا مريم سرشته است
گر او را دعوي صاحب کلاهي است
مرا نيز از قصب سربند شاهي است
نخواهم کردن اين تلخي فراموش
که جان شيرين کند مريم کند نوش
يکي درجست و دريا در کمين يافت
يکي سرکه طلب کرد انگبين يافت
همه ساله نباشد سينه بر دست
به هرجا گرد راني گردني هست
نبودم عاشق ار بودم به تقدير
پشيمانم خطا کردم چه تدبير
مزاحي کردم او درخواست پنداشت
دروغي گفتم او خود راست پنداشت
دل من هست از اين بازار بي زار
قسم خواهي به دادار و به ديدار
سخن را رشته بس باريک رشتم
و گرچه در شب تاريک رشتم
چنين تا کي چو موم افسرده باشم
برافروزم و گر نه مرده باشم
به نفرينش نگويم خير و شر هيچ
خداوندا تو مي داني دگر هيچ
لب آنکس را دهم کو را نياز است
نه دستي راست حلواکان دراز است؟
بهاري را که بر خاکش فشاني
از آن به کش برد باد خزاني
گرفتار سگان گشتن به نخجير
به از افسوس شيران زبون گير
بيا گو گر منت بايد چو مردان
به پاي خود کسي رنجه مگردان
هژبراني که شيران شکارند
به پاي خود پيام خود گذارند
چو دولت پاي بست اوست پايم
به پاي ديگران خواندن نيايم
به دوش ديگران زنبيل سايند؟
به دندان کسان زنجير خايند؟
چه تدبير از پي تدبير کردن
نخواهم خويشتن را پير کردن
به پيري مي خورم؟ بادم قدح خرد
که هنگام رحيل آخور زند کرد
به ناداني در افتادم بدين دام
به دانائي برون آيم سرانجام
مگر نشنيدي از جادوي جوزن
که داند دود هر کس راه روزن
مرا اين رنج و اين تيمار ديدن
ز دل بايد نه از دلدار ديدن
همه جا دزد از بيگانه خيزد
مرا بنگر که دزد از خانه خيزد
به افسون از دل خود رست نتوان
که دزد خانه را دربست نتوان
چو کوران گر نه لعل از سنگ پرسم
چرا ده بينم و فرسنگ پرسم
دل من در حق من راي بدزد
به دست خود تبر بر پاي خود زد
دلي دارم کز او حاصل ندارم
مرا آن به که دل با دل ندارم
دلم ظالم شد و يارم ستمکار
ازين دل بي دلم زين يار بي يار
شدم دلشاد روزي با دل افروز
از آن روز اوفتادستم بدين روز
غم روزي خورد هرکس به تقدير
چو من غم روزي اوفتادم چه تدبير
نهان تا کي کنم سوزي به سوزي
به سر تا کي برم روزي به روزي
مرا کز صبر کردن تلخ شد کام
سزد گر لعبت صبرم نهي نام
اگر دورم ز گنج و کشور خويش
نه آخر هستم آزاد سر خويش
نشايد حکم کردن بر دو بنياد
يکي بر بي طمع ديگر بر آزاد
وزان پس مهر لولو بر شکر زد
به عناب و طبرزد بانگ بر زد
که گر شه گويد او را دوست دارم
بگو کاين عشوه نايد در شمارم
و گر گويد بدان صبحم نياز است
بگو بيدار منشين شب دراز است
و گر گويد به شيرين کي رسم باز
بگو با روزه مريم همي ساز
و گر گويد بدان حلوا کشم دست؟
بگو رغبت به حلوا کم کند مست
و گر گويد کشم تنگش در آغوش
بگو کاين آرزو بادت فراموش
و گر گويد کنم زان لب شکرريز
بگو دور از لبت دندان مکن تيز
و گر گويد بگيرم زلف و خالش
بگو تا هانگيري هاممالش
و گر گويد نهم رخ بر رخ ماه
بگو با رخ برابر چون شود شاه
و گر گويد ربايم زان زنخ گوي
بگو چوگان خوري زان زلف بر روي
و گر گويد به خايم لعل خندان
بگو از دور مي خور آب دندان
گر از فرمان من سر برگرايد
بگو فرمان فراقت راست شايد
فراقش گر کند گستاخ بيني
بگو برخيزمت يا مي نشيني
وصالش گر بگويد زان اويم
بگو خاموش باشي تا نگويم
فرو مي خواند ازين مشتي فسانه
در او تهديدهاي مادگانه
عتابش گرچه مي زد شيشه بر سنگ
عقيقش نرخ مي بريد در جنگ
چو بر شاپور تندي زد خمارش
ز رنج دل سبک تر گشت بارش
به نرمي گفت کاي مرد سخنگوي
سخن در مغز تو چون آب در جوي
اگر وقتي کني بر شه سلامي
بدان حضرت رسان از من پيامي
که شيرين گويد اي بدمهر بدعهد
کجا آن صحبت شيرين تر از شهد
مرا ظن بود کز من برنگردي
خريدار بتي ديگر نگردي
کنون در خود خطا کردي ظنم را
که در دل جاي کردي دشمنم را
ازين بيداد دل در داد بادت
ز آه تلخ شيرين ياد بادت
چو بخت خفته ياري را نشائي
چو دوران سازگاري را نشاني
بدين خواري مجويم گر عزيزم
خط آزاديم ده گر کنيزم
ترا من همسرم در هم نشيني
به چشم زير دستانم چه بيني
چنين در پايه زيرم مکن جاي
وگرنه بر درت بالا نهم پاي
به پلپل دانه هاي اشک جوشان
دوانم بر در خويشت خروشان
نداري جز مراد خويشتن کار
نبايد بود ازينسان خويشتن دار
چو تو دل بر مراد خويش داري
مراد ديگران کي پيش داري
مرا تا خار در ره مي شکستي
کمان در کار ده ده مي شکستي
بخار تلخ شيرين بود گستاخ
چو شيرين شد رطب خار است بر شاخ
به باغ افکندت پالود خونم
چو بر بگرفت باغ از در برونم
نگشتم ز آتشت گرم اي دل افروز
به دودت کور مي کردم شب و روز
جفا زين بيش؟ که اندامم شکستي
چو نام آور شدي نامم شکستي
عمل داران چو خود را ساز بينند
به معزولان ازين به باز بينند
به معزولي به چشمم در نشستي
چو عامل گشتي از من چشم بستي
به آب ديده کشتي چند رانم
وصالت را به ياري چند خوانم
چو بي يار آمدي من بودمت يار
چو در کاري نباشد با منت کار
چو کارم را به رسوائي فکندي
سپر بر آب رعنائي فکندي
برات کشتنم را ساز دادي
به آسيب فراقم باز دادي
نماند از جان من جز رشته تائي
مکش کين رشته سر دارد به جائي
مزن شمشير بر شيرين مظلوم
ترا آن بس که راندي نيزه بر روم
چو نقش کارگاه روميت هست
ز رومي کار ارمن دور کن دست
ز باغ روم گل داري به خرمن
مکن تاراج تخت و تاج ارمن
مکن کز گرمي آتش زود خيزد
وز آتش ترسم آنگه دود خيزد
هزار از بهر مي خوردن بود يار
يکي از بهر غم خوردن نگهدار
مرا در کار خود رنجور داري
کشي در دام و دامن دور داري
خسک بر دامن دوران ميفشان
نمک بر جان مهجوران ميفشان
ترا در بزم شاهان خوش برد خواب
ز بنگاه غريبان روي بر تاب
رها کن تا در اين محنت که هستم
خداي خويشتن را مي پرستم
به دام آورده گير اين مرغ را باز
ديگر باره به صحرا کرده پرواز
مشو راهي که خر در گل بماند
ز کارت بي دلان را دل بماند
مزن آتش در اين جان ستمکش
رها کن خانه اي از بهر آتش
در اين آتش که عشق افروخت بر من
دريغا عشق خواهد سوخت خرمن
غمت بر هر رگم پيچيد ماري
شکستم در بن هر موي خاري
نه شب خبسم نه روز آسايشم هست
نه از تو ذره اي بخشايشم هست
صبوري چون کنم عمري چنين تنگ
به منزل چون رسم پائي چنين لنگ
ز اشک و آه من در هر شماري
بود دريا نمي دوزخ شراري
در اين دريا کم آتش گشت کشتي
مرا هم دوزخي خوان هم بهشتي
وگرنه بر در دوزخ نهاني
چرا مي جويم آب زندگاني
مرا چون بد نباشد حال بي تو؟
که بودم با تو پار امسال بي تو
ترا خاکي است خاک از در گذشته
مرا آبي است آب از سر گذشته
بر آب ديده کشتي چند رانم
وصالت را به ياري چند خوانم
همه کارم که بي تو ناتمام است
چنين خام از تمناهاي خام است
نه بيني هر که ميرد تا نميرد
اميد از زندگاني برنگيرد
خرد ما را به دانش رهنمون است
حساب عشق ازين دفتر برون است
بر اين ابلق کسي چابک سوار است
که در ميدان عشق آشفته کار است
مفرح ساختن فرزانگان راست
چو شد پرداخته ديوانگان راست
به عشق اندر صبوري خام کاري است
بناي عاشقي بر بي قراري است
صبوري از طريق عشق دور است
نباشد عاشق آنکس کو صبور است
بدينسان گرچه شيرين است رنجور
ز خسرو باد دايم رنج و غم دور
چو بر شاپور خواند اين داستان را
سبک بوسيد شاپور آستان را
که از تدبير ما راي تو بيش است
همه گفتار تو بر جاي خويش است
وزان پس گر دلش انديشه سفتي
سخن با او نسنجيده نگفتي
سخن بايد بدانش درج کردن
چو زر سنجيدان آنگه خرج کردن
پري پيکر نگار پرنيان پوش
بت سنگين دل سيمين بنا گوش
در آن وادي که جائي بود دلگير
نخوردي هيچ خوردي خوشتر از شير
گرش صدگونه حلوا پيش بودي
غذاش از ماديان و ميش بودي
از او تا چارپايان دورتر بود
ز شير آوردن او را دردسر بود
که پيرامون آن وادي به خروار
همه خر زهره بد چون زهره مار
ز چوب زهر چون چوپان خبر داشت
چراگاه گله جاي دگر داشت
دل شيرين حساب شير مي کرد
چه فن سازد در آن تدبير مي کرد
که شير آوردن از جائي چنان دور
پرستاران او را داشت رنجور
چو شب زلف سياه افکند بر دوش
نهاد از ماه زرين حلقه در گوش
در آن حقه که بود آن ماه دلسوز
چو مار حلقه مي پيچيد تا روز
نشسته پيش او شاپور تنها
فرو کرده ز هر نوعي سخنها
از اين انديشه کان سرو سهي داشت
دل فرزانه شاپور آگهي داشت
چو گلرخ بيش او آن قصه بر گفت
نيوشنده چو برگ لاله بشکفت
نمازش برد چون هندو پري را
ستودش چون عطارد مشتري را
که هست اينجا مهندس مردي استاد
جواني نام او فرزانه فرهاد
به وقت هندسه عبرت نمائي
مجسطي دان و اقليدس گشائي
به تيشه چون سر صنعت بخارد
زمين را مرغ بر ماهي نگارد
به صنعت سرخ گل را رنگ بندد
به آهن نقش چين بر سنگ بندد
به پيشه دست بوسندش همه روم
به تيشه سنگ خارا را کند موم
به استادي چنين کارت بر آيد
بدين چشمه گل از خارت بر آيد
بود هر کار بي استاد دشوار
نخست استاد بايد آنگهي کار
شود مرد از حساب انگشتري گر
وليک از موم و گل نز آهن و زر
گرم فرماندهي فرمان پذيرم
به دست آوردنش بر دست گيرم
که ما هر دو به چين همزاد بوديم
دو شاگرد از يکي استاد بوديم
چو هر مايه که بود از پيشه برداشت
قلم بر من فکند او تيشه برداشت
چو شاپور اين حکايت را بسر برد
غم شير از دل شيرين بدر برد
چو روز آيينه خورشيد دربست
شب صد چشم هر صد چشم بربست
تجسس کرد شاپور آن زمين را
بدست آورد فرهاد گزين را
به شادروان شيرين برد شادش
به رسم خواجگان کرسي نهادش
در آمد کوهکن مانند کوهي
کز او آمد خلايق را شکوهي
چو يک پيل از ستبري و بلندي
به مقدار دو پيلش زورمندي
رقيبان حرم به نواختندش
به واجب جايگاهي ساختندش
برون پرده فرهاد ايستاده
ميان در بسته و بازو گشاده
در انديشه که لعبت باز گردون
چه بازي آردش زان پرده بيرون
جهان ناگه شبيخون سازيي کرد
پس آن پرده لعبت بازيي کرد
به شيرين خنده هاي شکرين ساز
در آمد شکر شيرين به آواز
دو قفل شکر از ياقوت برداشت
وزو ياقوت و شکر قوت برداشت
رطب هائي که نخلش بار مي داد
رطب را گوشمال خار مي داد
به نوش آباد آن خرمان در شير
شکر خواند انگبين را چاشني گير
ز بس کز دامن لب شکر افشاند
شکر دامن به خوزستان برافشاند
شنيدم نام او شيرين از آن بود
که در گفتن عجب شيرين زبان بود
ز شيريني چه گويم هر چه خواهي
بر آوازش بخفتي مرغ و ماهي
طبرزد را چو لب پرنوش کردي
ز شکر حلقه ها در گوش کردي
در آن مجلس که او لب برگشادي
نبودي تن که حالي جان ندادي
کسي را کان سخن در گوش رفتي
گر افلاطون بدي از هوش رفتي
چو بگرفت آن سخن فرهاد در گوش
ز گرمي خون گرفتش در جگر جوش
برآورد از جگر آهي شغب ناک
چو مصروعي ز پاي افتاد بر خاک
به روي خاک مي غلتيد بسيار
وز آن سر کوفتن پيچيد چون مار
چو شيرين ديدکان آرام رفته
دلي دارد چو مرغ از دام رفته
هم از راه سخن شد چاره سازش
بدان دانه به دام آورد بازش
پس آنگه گفت کي داننده استاد
چنان خواهم که گرداني مرا شاد
مراد من چنان است اي هنرمند
که بگشائي دل غمگينم از بند
به چابک دستي و استاد کاري
کني در کار اين قصر استواري
گله دور است و ما محتاج شيريم
طلسمي کن که شير آسان بگيريم
ز ما تا گوسفندان يک دو فرسنگ
ببايد کند جوئي محکم از سنگ
که چوپانانم آنجا شير دوشند
پرستارانم اين جا شير نوشند
ز شيرين گفتن و گفتار شيرين
شده هوش از سر فرهاد مسکين
سخن ها را شنيدن مي توانست
وليکن فهم کردن مي ندانست
زبانش کرد پاسخ را فرامشت
نهاد از عاجزي بر ديده انگشت
حکايت باز جست از زير دستان
که مستم کور دل باشند مستان
ندانم کوچه مي گويد بگوئيد
ز من کامي که مي جويد بجوئيد
رقيبان آن حکايت بر گرفتند
سخن هائي که رفت از سر گرفتند
چو آگه گشت از آن انديشه فرهاد
فکند آن حکم را بر ديده بنياد
در آن خدمت به غايت چابکي داشت
که کار نازنينان نازکي داشت
از آنجا رفت بيرون تيشه در دست
گرفت از مهرباني پيشه در دست
چنان از هم دريد اندام آن بوم
که مي شد زير زخمش سنگ چون موم
به تيشه روي خارا مي خراشيد
چو بيد از سنگ مجرا مي تراشيد
به هر تيشه که بر سنگ آزمودي
دو هم سنگش جواهر مزد بودي
به يک ماه از ميان سنگ خارا
چو دريا کرد جوئي آشکارا
ز جاي گوسفندان تا در کاخ
دو رويه سنگها زد شاخ در شاخ
چو کار آمد به آخر حوضه اي بست
که حوض کوثرش زد بوسه بر دست
چنان ترتيب کرد از سنگ جوئي
که در درزش نمي گنجيد موئي
در آن حوضه که کرد او سنگ بستش
روان شد آب گفتي زاب دستش
بنا چندان تواند بود دشوار
که بنا را نيايد تيشه در کار
اگر صد کوه بايد کند پولاد
زبون باشد به دست آدميزاد
چه چاره کان بني آدم نداند
به جز مردن کزان بيچاره ماند
خبر بردند شيرين را که فرهاد
به ماهي حوضه بست و جوي بگشاد
چنان کز گوسفندان شام و شبگير
به حوض آيد به پاي خويشتن شير
بهشتي پيکر آمد سوي آن دشت
بگرد جوي شير و حوض برگشت
چنان پنداشت کان حوض گزيده
نکرد است آدمي هست آفريده
بلي باشد ز کار آدمي دور
بهشت و جوي شير و حوضه و حور
بسي بر دست فرهاد آفرين کرد
که رحمت بر چنان کس کاين چنين کرد
چو زحمت دور شد نزديک خواندش
ز نزديکان خود برتر نشاندش
که استاديت را حق چون گذاريم
که ما خود مزد شاگردان ندرايم
ز گوهر شب چراغي چند بودش
که عقد گوش گوهر بند بودش
ز نغزي هر دري مانند تاجي
وزو هر دانه شهري راخراجي
گشاد از گوش با صد عذر چون نوش
شفاعت کرد کاين بستان و بفروش
چو وقت آيد کزين به دست يابيم
ز حق خدمتت سر بر نتابيم
بر آن گنجينه فرهاد آفرين خواند
ز دستش بستد و در پايش افشاند
وز آنجا راه صحرا تيز برداشت
چو دريا اشک صحرا ريز برداشت
ز بيم آنکه کار از نور مي شد
به صد مردي ز مردم دور مي شد
چو دل در مهر شيرين بست فرهاد
برآورد از وجودش عشق فرياد
به سختي مي گذشتش روزگاري
نمي آمد ز دستش هيچ کاري
نه صبر آنکه دارد برک دوري
نه برک آنکه سازد با صبوري
فرو رفته دلش را پاي در گل
ز دست دل نهاده دست بر دل
زبان از کار و کار از آب رفته
ز تن نيرو ز ديده خواب رفته
چو ديو از زحمت مردم گريزان
فتان خيزان تر از بيمار خيزان
گرفته کوه و دشت از بيقراري
وزو در کوه و دشت افتاده زاري
سهي سروش چو شاخ گل خميده
چو گل صد جاي پيراهن دريده
ز گريه بلبله وز ناله بلبل
گره بر دل زده چون غنچه دل
غمش را در جهان غمخواره اي نه
ز يارش هيچگونه چاره اي نه
دو تازان شد که از ره خار مي کند
چو خار از پاي خود مسمار مي کند
نه از خارش غم دامن دريدن
نه از تيغش هراس سر بريدن
ز دوري گشته سودائي به يکبار
شده دور از شکيبائي به يکبار
ز خون هر ساعت افشاندي نثاري
پديد آوردي از رخ لاله زاري
ز ناله بر هوا چون کله بستي
فلک ها را طبق در هم شکستي
چو طفلي تشنه کابش بايد از جام
نداند آب را و دايه را نام
ز گرمي برده عشق آرام او را
به جوش آورده هفت اندام او را
رسيده آتش دل در دماغش
ز گرمي سوخته همچون چراغش
ز مجروحي دلش صد جاي سوراخ
روانش برهلاک خويش گستاخ
بلا و رنج را آماج گشته
بلا ز اندازه رنج از حد گذشته
چنان از عشق شيرين تلخ بگريست
که شد آواز گريش بيست در بيست
دلش رفته قرار و بخت مرده
پي دل مي دويد آن رخت برده
چنان در مي رميد از دوست و دشمن
که جادواز سپندو ديو از آهن
غمش دامن گرفته و او به غم شاد
چو گنجي کز خرابي گردد آباد
ز غم ترسان به هشياري و مستي
چو مار از سنگ و گرگ از چوب دستي
دلش نالان و چشمش زار و گريان
جگر از آش غم گشته بريان
علاج درد بي درمان ندانست
غم خود را سر و سامان ندانست
فرو مانده چنين تنها و رنجور
ز ياران منقطع وز دوستان دور
گرفته عشق شيرينش در آغوش
شده پيوند فرهادش فراموش
نه رخصت کز غمش جامي فرستد
نه کس محرم که پيغامي فرستد
گر از درگاه او گردي رسيدي
بجاي سرمه در چشمش کشيدي
و گر در راه او ديدي گيائي
به بوسيدي و بر خواندي ثنائي
به صد تلخي رخ از مردم نهفتي
سخن شيرين جز از شيرين نگفتي
چنان پنداشت آن دلداه مست
که سوزد هر که را چون او دلي هست
کسي کش آتشي در دل فروزد
جهان يکسر چنان داند که سوزد
چو بردي نام آن معشوق چالاک
زدي بر ياد او صد بوسه بر خاک
چو سوي قصر او نظاره کردي
به جاي جامه جان را پاره کردي
چو وحشي توسن از هر سو شتابان
گرفته انس با وحش بيابان
ز معروفان اين دام زبون گير
برو گرد آمده يک دشت نخجير
يکي بالين گهش رفتي يکي جاي
يکي دامنش بوسيدي يکي پاي
گهي با آهوان خلوت گزيدي
گهي در موکب گوران دويدي
گهي اشک گوزنان دانه کردي
گهي دنبال شيران شانه کردي
به روزش آهوان دمساز بودند
گوزنانش به شب همراز بودند
نمدي روز و شب چون چرخ ناورد
نخوردي و نياشاميدي از درد
بدان هنجار کاول راه رفتي
اگر ره يافتي يک ماه رفتي
اگر بوديش صد ديوار در پيش
نديدي تا نکردي روي او ريش
و گر تيري به چشمش در نشستي
ز مدهوشي مژه بر هم نبستي
و گر پيش آمدي چاهيش در راه
ز بي پرهيزي افتادي در آن چاه
دل از جان بر گفته وز جهان سير
بلا همراه در بالا و در زير
شبي و صد دريغ و ناله تا روز
دلي و صد هزاران حسرت و سوز
ره ار در کوي و گر در کاخ کردي
نفيرش سنگ را سوراخ کردي
نشاطي کز غم يارش جدا کرد
به صد قهر آن نشاط از دل رها کرد
غمي کان با دلش دمساز مي شد
دو اسبه پيش آن غم باز مي شد
اديم رخ به خون ديده مي شست
سهيل خويش را در ديده مي جست
نخفت ار چند خوابش ببايست
که در بر دوستان بستن نشايست
دل از رخت خودي بيگانه بودش
که رخت ديگري در خانه بودش
از آن بدنقش او شوريده پيوست
که نقش ديگري بر خويشتن بست
نياسود از دويدن صبح تا شام
مگر کز خويشتن بيرون نهد گام
ز تن مي خواست تا دوري گزيند
مگر با دوست در يک تن نشيند
نبود آگه که مرغش در قفس نيست
به ميدان شد ملک در خانه کس نيست
چنان با اختيار يار در ساخت
که از خود يار خود را باز نشناخت
اگر در نور و گر در نار ديدي
نشان هجر و وصل يار ديدي
ز هر نقشي که او را آمدي پيش
به نيک اختر زدي فال دل خويش
کسي در عشق فال بد نگيرد
و گر گيرد براي خود نگيرد
هر آن نقشي که آيد زشت يا خوب
کند بر کام خويش آن نقش منسوب
به هر هفته شدي مهمان آن حور
به ديداري قناعت کردي از دور
دگر ره راه صحرا برگرفتي
غم آن دلستان از سر گرفتي
شبانگاه آمدي مانند نخجير
وزان حوضه بخوردي شربتي شير
جز آن شير از جهان خوردي نبودش
برون زان حوض ناوردي نبودش
به شب زان حوض پايه هيچ نگذشت
همه شب گرد پاي حوض مي گشت
در آفاق اين سخن شد داستاني
فتاد اين داستان در هر زباني
يکي محرم ز نزديکان درگاه
فرو گفت اين حکايت جمله با شاه
که فرهاد از غم شيرين چنان شد
که در عالم حديثش داستان شد
دماغش را چنان سودا گرفته است
کزان سودا ره صحرا گرفته است
ز سوداي جمال آن دل افروز
برهنه پا و سر گردد شب و روز
دلم گويد به شيرين دردمند است
بدين آوازه آوازش بلند است
هراسي نز جوان دارد نه از پير
نه از شمشير مي ترسد نه از تير
دلش زان ماه بي پيوند بينم
به آوازيش ازو خرسند بينم
ز بس کارد به ياد آن سيم تن را
فرامش کرده خواهد خويشتن را
کند هر هفته بر قصرش سلامي
شود راضي چو بنيوشد پيامي
ملک چون کرد گوش اين داستان را
هوس در دل فزود آن دلستان را
دو هم ميدان بهم بهتر گرانيد
دو بلبل بر گلي خوشتر سرانيد
چو نقدي را دو کس باشد خريدار
بهاي نقد بيش آيد پديدار
دل خسرو به نوعي شادمان شد
که با او بي دلي هم داستان شد
به ديگر نوع غيرت برد بريار
که صاحب غيرتش افزود در کار
در آن انديشه عاجز گشت رايش
به حکم آنکه در گل بود پايش
چو بر تن چيره گردد دردمندي
فرود آيد سهي سرو از بلندي
نشايد کرد خود را چاره کار
که بيمار است راي مرد بيمار
سخن در تندرستي تندرست است
که در سستي همه تدبير سست است
طبيب ار چند گيرد نبض پيوست
به بيماري به ديگر کس دهد دست
ز نزديکان خود با محرمي چند
نشست و زد درين معني دمي چند
که با اين مرد سودائي چه سازيم
بدين مهره چگونه حقه بازيم
گرش مانم بدو کارم تباهست
و گر خونش بريزم بي گناهست
بسي کوشيدم اندر پادشائي
مگر عيدي کنم بي روستائي
کند بر من کنون عيد آن مه نو
که کرد آشفته اي را يار خسرو
خردمندان چنين دادند پاسخ
که اي دولت به ديدار تو فرخ
کمين مولادي تو صاحب کلاهان
به خاک پاي تو سوگند شاهان
جهان اندازه عمر درازت
سعادت يار و دولت کار سازت
گر اين آشفته را تدبير سازيم
نه ز آهن کز زرش زنجير سازيم
که سودا را مفرح زر بود زر
مفرح خود به زر گردد ميسر
نخستش خواند بايد با صد اميد
زرافشاني بر او کردن چو خورشيد
به زر نز دلستان کز دين بر آيد
بدين شيريني از شيرين بر آيد
بسا بينا که از زر کور گردد
بس آهن کو به زر بي زور گردد
گرش نتوان به زر معزول کردن
به سنگي بايدش مشغول کردن
که تا آن روز کايد روز او تنگ
گذارد عمر در پيکار آن سنگ
چو شه بشنيد قول انجمن را
طلب فرمود کردن کوهکن را
در آوردندش از در چون يکي کوه
فتاده از پسش خلقي به انبوه
نشان محنت اندر سر گرفته
رهي بي خويش اندر بر گرفته
ز رويش گشته پيدا بي قراري
بر او بگريسته دوران به زاري
نه در خسرو نگه کرد و نه در تخت
چو شيران پنجه کرد اندر زمين سخت
غم شيرين چنان از خود ربودش
که پرواي خود و خسرو نبودش
ملک فرمود تا بنواختندش
بهر گامي نثاري ساختندش
ز پاي آن پيل بالا را نشاندند
به پايش پيل بالا زر فشاندند
چو گوهر در دل پاکش يکي بود
ز گوهرها زر و خاکش يکي بود
چو مهمان را نيامد چشم بر زر
ز لب بگشاد خسرو گنج گوهر
به هر نکته که خسرو ساز مي داد
جوابش هم به نکته باز مي داد
نخستين بار گفتش کز کجائي
بگفت از دار ملک آشنائي
بگفت آنجا به صنعت در چه کوشند
بگفت انده خرند و جان فروشند
بگفتا جان فروشي در ادب نيست
بگفت از عشقبازان اين عجب نيست
بگفت از دل شدي عاشق بدينسان؟
بگفت از دل تو مي گوئي من از جان
بگفتا عشق شيرين بر تو چونست
بگفت از جان شيرينم فزونست
بگفتا هر شبش بيني چو مهتاب
بگفت آري چو خواب آيد کجا خواب
بگفتا دل ز مهرش کي کني پاک
بگفت آنگه که باشم خفته در خاک
بگفتا گر خرامي در سرايش
بگفت اندازم اين سر زير پايش
بگفتا گر کند چشم تو را ريش
بگفت اين چشم ديگر دارمش پيش
بگفتا گر کسيش آرد فرا چنگ
بگفت آهن خورد ور خود بود سنگ
بگفتا گر نيابي سوي او راه
بگفت از دور شايد ديد در ماه
بگفتا دوري از مه نيست در خور
بگفت آشفته از مه دور بهتر
بگفتا گر بخواهد هر چه داري
بگفت اين از خدا خواهم به زاري
بگفتا گر به سر يابيش خوشنود
بگفت از گردن اين وام افکنم زود
بگفتا دوستيش از طبع بگذار
بگفت از دوستان نايد چنين کار
بگفت آسوده شو که اين کار خامست
بگفت آسودگي بر من حرام است
بگفتا رو صبوري کن درين درد
بگفت از جان صبوري چون توان کرد
بگفت از صبر کردن کس خجل نيست
بگفت اين دل تواند کرد دل نيست
بگفت از عشق کارت سخت زار است
بگفت از عاشقي خوشتر چکار است
بگفتا جان مده بس دل که با اوست
بگفتا دشمنند اين هر دو بي دوست
بگفتا در غمش مي ترسي از کس
بگفت از محنت هجران او بس
بگفتا هيچ هم خوابيت بايد
بگفت ار من نباشم نيز شايد
بگفتا چوني از عشق جمالش
بگفت آن کس نداند جز خيالش
بگفت از دل جدا کن عشق شيرين
بگفتا چون زيم بي جان شيرين
بگفت او آن من شد زو مکن ياد
بگفت اين کي کند بيچاره فرهاد
بگفت ار من کنم در وي نگاهي
بگفت آفاق را سوزم به آهي
چو عاجز گشت خسرو در جوابش
نيامد بيش پرسيدن صوابش
به ياران گفت کز خاکي و آبي
نديدم کس بدين حاضر جوابي
به زر ديدم که با او بر نيايم
چو زرش نيز بر سنگ آزمايم
گشاد آنگه زبان چون تيغ پولاد
فکند الماس را بر سنگ بنياد
که ما را هست کوهي بر گذرگاه
که مشکل مي توان کردن بدو راه
ميان کوه راهي کند بايد
چنانک آمد شد ما را بشايد
بدين تدبير کس را دسترس نيست
که کار تست و کار هيچ کس نيست
به حق حرمت شيرين دلبند
کز اين بهتر ندانم خورد سوگند
که با من سر بدين حاجت در آري
چو حاجتمندم اين حاجت برآري
جوابش داد مرد آهنين چنگ
که بردارم ز راه خسرو اين سنگ
به شرط آنکه خدمت کرده باشم
چنين شرطي به جاي آورده باشم
دل خسرو رضاي من بجويد
به ترک شکر شيرين بگويد
چنان در خشم شد خسرو ز فرهاد
که حلقش خواست آزردن به پولاد
دگر ره گفت ازين شرطم چه باکست
که سنگ است آنچه فرمودم نه خاکست
اگر خاکست چون شايد بريدن
و گر برد کجا شايد کشيدن
به گرمي گفت کاري شرط کردم
و گر زين شرط برگردم نه مردم
ميان دربند و زور دست بگشاي
برون شو دست برد خويش بنماي
چو بشنيد اين سخن فرهاد بي دل
نشان کوه جست از شاه عادل
به کوهي کرد خسرو رهنمونش
که خواند هر کس اکنون بي ستونش
به حکم آنکه سنگي بود خارا
به سختي روي آن سنگ آشکارا
ز دعوي گاه خسرو با دلي خوش
روان شد کوهکن چون کوه آتش
بر آن کوه کمرکش رفت چون باد
کمر دربست و زخم تيشه بگشاد
نخست آزرم آن کرسي نگهداشت
بر او تمثال هاي نغز بنگاشت
به تيشه صورت شيرين بر آن سنگ
چنان بر زد که ماني نقش ارژنگ
پس آنگه از سنان تيشه تيز
گزارش کرد شکل شاه و شبديز
بر آن صورت شنيدي کز جواني
جوانمردي چه کرد از مهرباني
وزان دنبه که آمد پيه پرورد
چه کرد آن پيرزن با آن جوانمرد
اگرچه دنبه بر گرگان تله بست
به دنيه شير مردي زان تله رست
چو پيه از دنيه زانسان ديد بازي
تو بر دنبه چرا پيه مي گدازي
مکن کين ميش دندان پير دارد
به خوردن دنبه اي دلگير دارد
چو برنج طالعت نآمد ذنب دار
ز پس رفتن چرا بايد ذنب وار
چو شد پرداخته فرهاد را چنگ
ز صورت کاري ديوار آن سنگ
نياسودي ز وقت صبح تا شام
بريدي کوه بر ياد دلارام
به کوه انداختن بگشاد بازو
همي بريد سنگي بي ترازو
به هر خارش که با آن خاره کردي
يکي برج از حصارش پاره کردي
به هر زخمي ز پاي افکند کوهي
کز آن امد خلايق را شکوهي
به الماس مژه ياقوت مي سفت
ز حال خويشتن با کوه مي گفت
که اي کوه ار چه داري سنگ خاره
جوانمردي کن و شو پاره پاره
ز بهر من تو لختي روي بخراش
به پيش زخم سنگينم سبک باش
وگرنه من به حق جان جانان
که تا آندم که باشد بر تنم جان
نياسايد تنم ز آزار با تو
کنم جان بر سر پيکار با تو
شبا هنگام کز صحراي اندوه
رسيدي آفتابش بر سر کوه
سياهي بر سپيدي نقش بستي
علم برخاستي سلطان نشستي
شدي نزديک آن صورت زماني
در آن سنگ از گهر جستي نشاني
زدي بر پاي آن صورت بسي بوس
بر آوردي ز عشقش ناله چون کوس
که اي محراب چشم نقش بندان
دوا بخش درون دردمندان
بت سيمين تن سنگين دل من
به تو گمره شده مسکين دل من
تو در سنگي چو گوهر پاي بسته
من از سنگي چو گوهر دل شکسته
زماني پيش او بگريستي زار
پس از گريه نمودي عذر بسيار
وزان جا بر شدي بر پشته کوه
به پشت اندر گرفته بار اندوه
نظر کردي سوي قصر دلارام
به زاري گفتي اي سرو گلندام
جگر پالوده اي را دل برافروز
ز کار افتاده را کاري در آموز
مراد بي مرادي را روا کن
اميد نااميدي را وفا کن
تو خود دانم که از من ياد ناري
که ياري بهتر از من ياد داري
منم ياري که بر يادت شب و روز
جهان سوزم به فرياد جهان سوز
تو را تا دل به خسرو شاد باشد
غريبي چون منت کي ياد باشد
نشسته شاد شيرين چون گل نو
شکر ريزان به ياد روي خسرو
فدا کرده چنين فرهاد مسکين
ز بهر جهان شيرين جان شيرين
اگر چه ناري اي بدر منيرم
پس از حجي و عمري در ضميرم
من از عشق تو اي شمع شب افروز
بدين روزم که مي بيني بدين روز
در اين دهليزه تنگ آفريده
وجودي دارم از سنگ آفريده
مرا هم بخت بد دامن گرفتست
که اين بدبختي اندر من گرفتست
اگر نه ز آهن و سنگ است رويم
وفا از سنگ و آهن چند جويم
مکن زين بيش خواري بر دل تنگ
غريبي را مکش چون مار در سنگ
ترا پهلوي فربه نيست ناياب
که داري بر يکي پهلو دو قصاب
منم تنها چنين بر پشته مانده
ز ننگ لاغري ناکشته مانده
ز عشقت سوزم و مي سازم از دور
که پروانه ندارد طاقت نور
از آن نزديک تو مي نايد اين خاک
که باشد کار نزديکان خطرناک
به حق آنکه ياري حق شناسم
که جز کشتن منه بر سر سپاسم
مگر کز بند غم بازم رهاني
که مردن به مرا زين زندگاني
به روز من ستاره بر ميا ياد
به بخت من کس از مادر مزاياد
مرا مادر دعا کرد است گوئي
که از تو دور بادا هر چه جوئي
اگر در تيغ دوران زحمتي هست
چرا برد تو را ناخن مرا دست
و گر بي ميل شد پستان گردون
چرا بخشد ترا شير و مرا خون
بدان شيري که اول مادرت داد
که چون از جوي من شيري خوري شاد
کني يادم به شير شکرآلود
که دارد تشنه را شير و شکر سود
به شيري چون شبانان دست گيرم
که در عشق تو چون طفلي به شيرم
به ياد آرم چو شير خوشگواران
فراموشم مکن چون شيرخواران
گرم شيرينيي ندهي ز جامت
دهان شيرين همي دارم به نامت
چو کس جز تو ندارم يار و غمخوار
مرا بي يار و بي غمخوار مگذار
زبان تر کن بخوان اين خشک لب را
به روز روشن آر اين تيره شب را
به دانگي گر چه هستم با تو درويش
توانگر وار جان را مي کشم پيش
ز دولتمندي درويش باشد
که بي سرمايه سودانديش باشد
مسوز آن دل که دلدارش تو باشي
ز گيتي چاره کارش تو باشي
چو در خوبي غريب افتادي اي ماه
غريبان را فرو مگذار در راه
تو که امروز از غريبي بي نصيبي
بترس از محنت روز غريبي
طمع در زندگاني بسته بودم
اميد اندر جواني بسته بودم
از آن هر دو کنون نوميد گشتم
بلا را خانه جاويد گشتم
دريغا هر چه در عالم رفيق است
ترا تا وقت سختي هم طريق است
گه سختي تن آساني پذيرند
تو گوئي دست و ايشان پاي گيرند
مخور خونم که خون خوردم ز بهرت
غريبم آخر اي من خاک شهرت
چه بد کردم که با من کينه جوئي
بد افتد گر بدي کردم نگوئي
خيالت را پرستش ها نمودم
و گر جرمي جز اين دارم جهودم
مکن با يار يکدل بي وفائي
که کس با کس نکرد اين ناخدائي
اگر بادم تو نيز اي سرو آزاد
سري چون بيد درجنبان به اين باد
و گر خاکم تو اي گنج خطرناک
زيارت خانه اي بر ساز ازين خاک
اگر نگذاري اي شمع طرازم
که پيهي در چراغت مي گدارم
چنانم کش که دور از آستانت
رميمي باشم از دست استخوانت
منم دراجه مرغان شب خيز
همه شب مونسم مرغ شب آويز
شبي خواهم که بيني زاريم را
سحرخيزي و شب بيداريم را
گر از پولاد داري دل نه از سنگ
ببخشائي بر اين مجروح دلتنگ
کشم هر لحظه جوري نونو از تو
به يک جو بر تو اي من جوجو از تو
من افتاده چنين چون گاو رنجور
تو مي بيني خرک مي راني از دور
کرم زين بيش کن با مرده خويش
مکن بيداد بر دل برده خويش
حقيقت دان مجازي نيست اين کار
بکارآيم که بازي نيست اين کار
من اندر دست تو چون کاه پستم
وگرنه کوه عاجز شد ز دستم
چو من در زور دست از کوه بيشم
چه باشد لشگري چون کوه پيشم
اگر من تيغ بر حيوان کنم تيز
نه شبديزم جوي سنجد نه پرويز
زپرويز و ز شيرين و زفرهاد
همه در حرف پنجيم اي پريراد
چرا چون نام هر يک پنج حرفست
به بردن پنجه خسرو شگرفست
ندانم خصم را غالب تر از خويش
که در مغلوب و غالب نام من بيش
وليک ادبار خود را مي شناسم
وز اقبال مخالف مي هراسم
هر ادباري عجب در راه دارم
که مقبل تر کسي بدخواه دارم
مبادا کس و گر چه شاه باشد
که او را مقبلي بدخواه باشد
از آن ترسم که در پيکار اين کوه
گرو بر خصم ماند بر من اندوه
مرا آنکس که اين پيکار فرمود
طلب کار هلاک جان من بود
در اين سختي مرا شد مردن آسان
که جان در غصه دارم در جان
مرا در عاشقي کاري است مشکل
که دل بر سنگ بستم سنگ بر دل
حقيقت دان مجازي نيست اين کار
بکار آيم که بازي نيست اين کار
توان خود را به سختي سنگدل کرد
بدين سختي نه کاهن را خجل کرد
مرا عشقت چو موم زرد سوزد
دلم بر خويشتن زين درد سوزد
مرا گر نقره و زر نيست دربار
که در پايت کشم خروار خروار
رخ زردم کند در اشگباري
گهي زر کوبي و گه نقره کاري
ز سوداي تو اي شمع جهان تاب
نه در بيداري آسوده ام نه در خواب
اگر بيدارم انده بايدم خورد
و گر در خوابم افزون باشدم درد
چو در بيداري و خواب اينچنينم
پناهي به ز تو خود را نه بينم
بيا کز مردمي جان بر تو ريزم
نه ديوم کاخر از مردم گريزم
کسي دربند مردم چون نباشد
که او از سنگ مردم مي تراشد
تراشم سنگ و اين پنهانيم نيست
که در پيش است در پيشانيم نيست
کسي را روبرو از خلق بخت است
که چون آيينه پيشانيش سخت است
بر آن کس چون ببخشد نشو خاکي
که دارد چون بنفشه شرمناکي
ز بي شرمي کسي کو شوخ ديده است
چو نرگس با کلاه زر کشيده است
جهان را نيست کردي پس تر از من
نه بيني هيچکس بي کس تر از من
نه چندان دوستي دارم دلاويز
که گر روزي بيفتم گويدم خيز
نه چندانم کسي در خيل پيداست
که گر ميرم کند بالين من راست
منم تنها در اين اندوه و جاني
فداکرده سري بر آستاني
اگر صد سال در چاهي نشينم
کسي جز آه خود بالا نه بينم
و گر گردم به کوه و دشت صد سال
به جز سايه کسم نايد به دنبال
چه سگ جانم که با اين دردناکي
چو سگ داران دوم خوني و خاکي
سگان را در جهان جاي و مرا نه
گيا را بر زمين پاي و مرا نه
پلنگان را به کوهستان پناهست
نهنگان را به دريا جايگاهست
من بي سنگ خاکي مانده دلتنگ
نه در خاکم در آسايش نه در سنگ
چو بر خاکم نبود از غم جدائي
شوم در خاک تا يابم رهائي
مبادا کس بدين بي خانماني
بدين تلخي چه بايد زندگاني
به تو باد هلاکم مي دواند
خطا گفتم که خاکم مي دواند
چو تو هستي نگويم کيستم من
ده آن تست در ده چيستم من
نشايد گفت من هستم تو هستي
که آنگه لازم آيد خودپرستي
به رفتن باز مي کوشم چه سوداست
نيابم ره که پيشاهنگ دود است
درين منزل که پاي از پويه فرسود
رسيدن دير مي بينم شدن زود
به رفتن مرکبم بس تيزگام است
ندانم جام آرامم کدام است
چو از غم نيستم يک لحظه آزاد
نخواهم هيچ کس را در جهان شاد
دلا داني که دانايان چه گفتند
در آن دريا که در عقل سفتند
کسي کو را بود در طبع سستي
نخواهد هيچ کس را تندرستي
مرا عشق از کجا در خورد باشد
که بر موئي هزاران درد باشد
بدين بي روغني مغز دماغم
غم دل بين که سوزد چون چراغم
ز من خاکستري مانده درين درد
به خاکستر توان آتش نهان کرد
منم خاکي چو باد از جاي رفته
نشاط از دست و زور از پاي رفته
اگر پائي بدست آرم دگربار
به دامن در کشم چون نقش ديوار
چو نقطه زير پرگار آورم روي
شوم در نقش ديوار آورم روي
به صد ديوار سنگين پيش و پس را
ببندم تا نه بينم نقش کس را
نبندم دل دگر در صورت کس
از اين صورت پرستيدن مرا بس
چو زين صورت حديثي چند راندي
دل مسکين بر آن صورت فشاندي
چو شب روي از ولايت در کشيدي
سپاه روز رايت بر کشيدي
دگر بار آن قيامت روز شب خيز
به زخم کوه کردي تيشه را تيز
به شب تا روزگوهر بار بودي
به روزش سنگ سفتن کار بودي
ز بس سنگ وز بس گوهر که مي ريخت
دماغش سنگ با گوهر برآميخت
به گرد عالم از فرهاد رنجور
حديث کوه کندن گشت مشهور
ز هر بقعه شدندي سنگ سايان
به ماندندي در او انگشت خايان
ز سنگ و آهنش حيران شدندي
در آن سرگشته سرگردان شدندي
مبارک روزي از خوش روزگاران
نشسته بود شيرين پيش ياران
سخن مي رفتشان در هر نوردي
چنانک آيد ز هر گرمي و سردي
يکي عيش گذشته ياد مي کرد
بدان تاريخ دل را شاد مي کرد
يکي افسانه آينده مي خواند
که شادي بيشتر خواهيم ازين راند
ز هر شيوه سخن کان دلنواز است
بگفتند آنچه وا گفتن دراز است
سخن چون شد مسلسل عاقبت کار
ستون بيستون آمد پديدار
به خنده گفت با ياران دل افروز
علم بر بيستون خواهم زد امروز
به بينم کاهنين بازوي فرهاد
چگونه سنگ مي برد به پولاد
مگر زان سنگ و آهن روزگاري
به دلگرمي فتد بر من شراري
بفرمود اسب را زين بر نهادن
صبا را مهد زرين بر نهادن
نبود آن روز گلگون در وثاقش
بر اسبي ديگر افتاد اتفاقش
برون آمد چه گويم چون بهاري
به زيبائي چو يغمائي نگاري
روان شد نرگسان پر خواب گشته
چو صد خرمن گل سيراب گشته
بدان نازک تني و آبداري
چو مرغي بود در چابک سواري
چنان چابک نشين بود آن دلارام
که برجستي به زين مقدار ده گام
ز نعلش بر صبا مسمار مي زد
زمين را چون فلک پرگار مي زد
چو آمد با نثار مشک و نسرين
بر آن کوه سنگين کوه سيمين
ز عکس روي آن خورشيد رخشان
ز لعل آن سنگ ها شد چون بدخشان
چو کوهي کوهکن را نزد خود خواند
وز آنجا کوه تن زي کوهکن راند
به ياد لعل او فرهاد جان کن
کننده کوه را چون مرد کان کن
ز يار سنگدل خرسنگ مي خورد
وليکن عربده با سنگ مي کرد
عيار دستبردش را در آن سنگ
ترازوئي نيامد راست در چنگ
به شخص کوه پيکر کوه مي کند
غمي در پيش چون کوه دماوند
درون سنگ از آن مي کند مادام
که از سنگش برون مي آمد آن کام
رخ خارا به خون لعل مي شست
مگر در سنگ خارا لعل مي جست
چو از لعل لب شيرين خبر يافت
به سنگ خاره در گفتي گهر يافت
به دستش آهن از دل گرم تر گشت
به آهن سنگش از گل نرم تر گشت
به دستي سنگ را مي کند چون گل
به ديگر دست مي زد سنگ بر دل
دلش را عشق آن بت مي خراشيد
چو بت بودش چرا بت مي تراشيد
شکر لب داشت با خود ساغري شير
به دستش داد کاين بر ياد من گير
ستد شير از کف شيرين جوانمرد
به شيريني چه گويم چون شکر خورد
چو شيرين ساقيي باشد هم آغوش
نه شير ار زهر باشد هم شود نوش
چو عاشق مست گشت از جام باقي
ز مجلس عزم رفتن کرد ساقي
شد اندامش گران از زر کشيدن
فرو مانداسبش از گوهر کشيدن
نه اسب ار کوه زر بودي نديمش
سقط گشتي به زير کوه سيمش
چنين گويند که اسب باد رفتار
سقط شد زير آن گنج گهربار
چو عاشق ديدکان معشوق چالاک
فرو خواهد فتاد از باد بر خاک
به گردن اسب را با شهسوارش
ز جا برداشت و آسان کرد کارش
به قصرش برد از انسان ناز پرورد
که موئي بر تن شيرين نيازرد
نهادش بر بساط نوبتي گاه
به نوبت گاه خويش آمد دگر راه
همان آهنگري با خاره مي کرد
همان سنگي به آهن پاره مي کرد
شده بر کوه کوهي بر دل تنگ
سري بر سنگ مي زد بر سر سنگ
چو آهو سبزه اي بر کوه ديده
ز شورستان به گورستان رميده
جهان سالار خسرو هر زماني
به چربي جستي از شيرين نشاني
هزارش بيشتر صاحب خبر بود
که هر يک بر سر کاري دگر بود
گر انگشتي زدي بر بيني آن ماه
ملک را يک به يک کردندي آگاه
در آن مدت که شد فرهاد را ديد
نه کوه آن قلعه پولاد را ديد
خبر دادند سالار جهان را
که چون فرهاد ديد آن دلستان را
در آمد زور دستش را شکوهي
به هر زخمي ز پاي افکند کوهي
از آن ساعت نشاطي در گرفته است
ز سنگ آيين سختي بر گفته است
بدان آهن که او سنگ آزمون کرد
تواند بيستون را بيستون کرد
کلنگي مي زند چون شير جنگي
کلنگي نه که آن باشد کلنگي
بچربد روبه ار چربيش باشد
و گر با گرگ هم چربيش باشد
چو از دينار جورا بيشتر بار
ترازو سر به گرداند ز دينار
اگر ماند بدين قوت يکي ماه
ز پشت کوه بيرون آورد راه
ملک بي سنگ شد زان سنگ سفتن
که بايستش به ترک لعل گفتن
به پرسش گفت با پيران هشيار
چه بايد ساختن تدبير اين کار
چنين گفتند پيران خردمند
که گر خواهي که آسان گردد اين مجد
فرو کن قاصدي را کز سر راه
بدو گويد که شيرين مرد ناگاه
مگر يک چندي افتد دستش از کار
درنگي در حساب آيد پديدار
طلب کردند نافرجام گويي
گره پيشانيي دلتنگ رويي
چو قصاب از غضب خوني نشاني
چو نفاط از بروت آتش فشاني
سخن هاي بدش تعليم کردند
به زر وعده به آهن بيم کردند
فرستادند سوي بي ستونش
شده بر ناحفاظي رهنمونش
چو چشم شوخ او فرهاد را ديد
به دستش دشنه پولاد را ديد
بسان شير وحشي جسته از بند
چو پيل مست گشته کوه مي کند
دلش در کار شيرين گرم گشته
به دستش سنگ و آهن نرم گشته
از آن آتش که در جان و جگر داشت
نه از خويش و نه از عالم خبر داشت
به ياد روي شيرين بيت مي گفت
چو آتش تيشه مي زد کوه مي سفت
سوي فرهاد رفت آن سنگدل مرد
زبان بگشاد و خود را تنگدل کرد
که اي نادان غافل در چکاري
چرا عمري به غفلت مي گذاري
بگفتا بر نشاط نام ياري
کنم زينسان که بيني دستکاري
چه يار آن يار کو شيرين زبانست
مرا صد بار شيرين تر ز جانست
چو مرد ترش روي تلخ گفتار
دم شيرين ز شيرين ديد در کار
بر آورد از سر حسرت يکي باد
که شيرين مرد و آگه نيست فرهاد
دريغا آن چنان سرو شغبناک
ز باد مرگ چون افتاد بر خاک
ز خاکش عنبر افشاندند بر ماه
به آب ديده شستندش همه راه
هم آخر با غمش دمساز گشتند
سپردندش به خاک و باز گشتند
در و هر لحظه تيغي چند مي بست
به رويش در دريغي چند مي بست
چو گفت آن زلف و آن خال اي دريغا
زبانش چون نشد لال اي دريغا
کسي را دل دهد کين راز گويد؟
نه بيند ور به بيند باز گويد
چو افتاد اين سخن در گوش فرهاد
ز طاق کوه چون کوهي در افتاد
برآورد از جگر آهي چنان سرد
که گفتي دور باشي بر جگر خورد
به زاري گفت کاوخ رنج بردم
نديده راحتي در رنج مردم
اگر صد گوسفند آيد فرا پيش
برد گرگ از گله قربان درويش
چه خوش گفت آن گلابي با گلستان
که هر چت باز بايد داد مستان
فرو رفته به خاک آن سرو چالاک
چرا بر سر نريزم هر زمان خاک
ز گلبن ريخته گلبرگ خندان
چرا بر من نگردد باغ زندان
پريده از چمن کبک بهاري
چرا چون ابر نخروشم به زاري
فرو مرده چراغ عالم افروز
چرا روزم نگردد شب بدين روز
چراغم مرد بادم سرد از آنست
مهم رفت آفتابم زرد از آنست
به شيرين در عدم خواهم رسيدن
به يک تک تا عدم خواهم دويدن
صلاي درد شيرين در جهان داد
زمين بر ياد او بوسيد و جان داد
زمانه خود جز اين کاري نداند
که اندوهي دهد جاني ستاند
چو کار افتاده گردد بينوائي
درش در گيرد از هر سو بلائي
به هر شاخ گلي کو در زند چنگ
به جاي گل ببارد بر سرش سنگ
چنان از خوشدلي بي بهر گردد
که در کامش طبرزد زهر گردد
چنان تنگ آيد از شوريدن بخت
که بربايد گرفتش زين جهان رخت
عنان عمر ازينسان در نشيب است
جواني را چنين پا در رکيب است
کسي يابد ز دوران رستگاري
که بردارد عمارت زين عماري
مسيحاوار در ديري نشيند
که با چندان چراغش کس نبيند
جهان ديو است و وقت ديو بستن
به خوشخوئي توان زين ديو رستن
مکن دوزخ به خود بر خوي بد را
بهشت ديگران کن خوي خود را
چو دارد خوي تو مردم سرشتي
هم اينجا و هم آنجا در بهشتي
مخسب اي ديده چندين غافل و مست
چو بيداران برآور در جهان دست
که چندان خفت خواهي در دل خاک
که فرموشت کند دوران افلاک
بدين پنجاه ساله حقه بازي
بدين يک مهره گل تا چند نازي
نه پنجه سال اگر پنجه هزار است
سرش برنه که هم ناپايدار است
نشايد آهنين تر بودن از سنگ
ببين تاريک چون ريزد به فرسنگ
زمين نطعيست ريگش چون نريزد
که بر نطعي چنين جز خون نريزد
بسا خونا که شد بر خاک اين دشت
سياووشي نرست از زير اين طشت
هر آن ذره که آرد تند بادي
فريدوني بود يا کيقبادي
کفي گل در همه روي زمي نيست
که بر وي خون چندين آدمي نيست
که مي داند که اين دير کهن سال
چه مدت دارد و چون بودش احوال
بهر صدسال دوري گيرد از سر
چو آن دوران شد آرد دور ديگر
نماند کس که بيند دور او را
بدان تا در نيابد غور او را
به روزي چند با دوران دويدن
چه شايد ديدن و چتوان شنيدن
ز جور و عدل در هر دور سازيست
درو داننده را پوشيده رازي است
نمي خواهي که بيني جور بر جور
نبايد گفت راز دور با دور
شب و روز ابلقي شد تند زنهار
بدين ابلق عنان خويش مسپار
به صد فن گر نمائي ذوفنوني
نشايد برد ازين ابلق حروني
چو گربه خويشتن تا کي پرستي
بيفکن از بغل گربه که رستي
فلک چندان که ديگ خاک را پخت
نرفت از خوي او خامي چو کيمخت
قمارستان چرخ نيم خايه
بسي پرمايه را بردست مايه
عروس خاک اگر بدر منيرست
به دست باد کن امرش که پيرست
مگر خسفي که خواهد بودن از باد
طلاق امر خواهد خاک را داد
گر آن باد آيد و گر نايد امروز
تو بر بادي چنين مشعل ميفروز
در اين يک مشت خاک اي خاک در مشت
گر افروزي چراغ از هر ده انگشت
نشد ممکن که اين خاک خطرناک
بر انگشت بريده بر کند خاک
تو بي اندام ازين اندام سستي
که گاهي رخنه دارد گه درستي
فرود افتادن آسان باشد از بام
اگر در ره نباشد عذر اندام
نه بيني مرد بي اندام در خواب
نرنجد گر فتد صد تير پرتاب
ترنج از دود گوگرد آن نديده
که ما زين نه ترنج نارسيده
چو يوسف زين ترنج ار سر نتابي
چو نارنج از زليخا زخم يابي
سحر گه مست شو سنگي برانداز
ز نارنج و ترنج اين خوان بپرداز
برون افکن بنه زين دار نه در
مگر کايمن شوي زين مار نه سر
نفس کو خواجه تاش زندگاني است
ز ما پرورده باد خزاني است
اگر يک دم زني بي عشق مرده است
که بر ما يک به يک دمها شمرده است
به بايد عشق را فرهاد بودن
پس آن گاهي به مردن شاد بودن
مهندس دسته پولاد تيشه
ز چوب نارتر کردي هميشه
ز بهر آنکه باشد دستگيرش
به دست اندر بود فرمان پذيرش
چو بشنيد اين سخنهاي جگرتاب
فراز کوه کرد آن تيشه پرتاب
سنان در سنگ رفت و دسته در خاک
چنين گويند خاکي بود نمناک
از آن دسته بر آمد شوشه نار
درختي گشت و بار آورد بسيار
از آن شوشه کنون گر ناريابي
دواي درد هر بيماريابي
نظامي گر نديد آن ناربن را
به دفتر در چنين خواند اين سخن را
سراينده چنين افکند بنياد
که چون در عشق شيرين مرد فرهاد
دل شيرين به درد آمد ز داغش
که مرغي نازنين گم شد ز باغش
بر آن آزاد سرو جويباري
بسي بگريست چون ابر بهاري
به رسم مهترانش حله بر بست
به خاکش داد و آمد باد در دست
ز خاکش گنبدي عالي برافراخت
وز آن گنبد زيارتخانه اي ساخت
خبر دادند خسرو را چپ و راست
که از ره زحمت آن خار برخاست
پشيمان گشت شاه از کرده خويش
وز آن آزار گشت آزرده خويش
در انديشيد و بود انديشه را جاي
که باد افراه را چون دارد او پاي
کسي کو با کسي بدساز گردد
به دو روزي همان بد باز گردد
در اين غم روز و شب انديشه مي کرد
وزين انديشه هم روزي قفا خورد
دبير خاص را نزديک خود خواند
که برکاغذ جواهر داند افشاند
گلشن فرمود در شکر سرشتن
به شيرين نامه شيرين نوشتن
نخستين پيکر آن نقش دلبند
تو لا کرده بر نام خداوند
بنام روشنائي بخش بينش
که روشن چشم ازو گشت آفرينش
پديد آرنده انسي و جاني
اثرهاي زميني و آسماني
فلک را کرده گردان بر سر خاک
زمين را کرده گردشگاه افلاک
پس از نام خدا و نام پاکان
برآورده حديث دردناکان
که شاه نيکوان شيرين دلبند
که خوانندش شکرخايان شکرخند
شنيدم کز پي ياري هوسناک
به مانم نوبتي زد بر سر خاک
ز سنبل کرد بر گل مشک بيزي
ز نرگس بر سمن سيماب ريزي
دو تا کرد از غمش سرو روان را
به نيلوفر بدل کرد ارغوان را
سمن را از بنفشه طرف بر بست
رطب ها را به زخم استخوان خست
به لاله تخته گل را تراشيد
به لولو گوشه مه را خراشيد
پرند ماه را پيوند بگشاد
ز رخ برقع ز گيسو بند بگشاد
جهان را سوخت از فرياد کردن
به زاري دوستان را ياد کردن
چنين آيد ز ياران شرط ياري
همين باشد نشان دوستداري
بر آن حمال کوه افکن ببخشود
به سر زانو به زانو کوه پيمود
غريبي کشته بيش ار زد فغاني
جهان گو تا بر او گريد جهاني
بدينسان عاشقي در غم بميرد؟
چنو باد آنکه زو عبرت نگيرد
حساب از کار او دورست ما را
دل از بهر تو رنجورست ما را
چو دانم سخت رنجيدي ز مرگش
که مرد و هم نمي گوئي به ترکش
چرا بايستش اول کشتن از درد
چو کشتي چند خواهي اندهش خورد
غمش ميخور که خونش هم تو خوردي
عزيزش کن که خوارش هم تو کردي
اگر صدسال بر خاکش نشيني
ازو خاکي تري کس را نبيني
چو خاک ارصد جگر داري به دستي
نيابي مثل او شيرين پرستي
وليکن چون ندارد گريه سودي
چه بايد بي کباب انگيخت دودي
به غم خوردن نکردي هيچ تقصير
چه شايد کرد با تاراج تقدير
بنا بر مرگ دارد زندگاني
نخواهد زيستن کس جاوداني
تو روزي او ستاره اي دل افروز
فرو ميرد ستاره چون شود روز
تو صبحي او چراغ ار دل پذيرد
چراغ آن به که پيش از صبح ميرد
تو هستي شمع و او پروانه مست
چو شمع آيد رود پروانه از دست
تو باغي و او گياهي کز تو خيزد
گياه آن به که هم در باغ ريزد
تو آتش طبعي او عود بلاکش
بسوزد عود چون بفروزد آتش
اگر مرغي پريد از گلستانت
پرستد نسر طاير ز آسمانت
و گر شد قطره اي آب از سبويت
بسا دجله که سر دارد به جويت
چو ماند بدر گوبشکن هلالي
چو خوبي هست ازو کم گير خالي
اگر فرهاد شد شيرين بماناد
چه باک از زرد گل نسرين بماناد
نويسنده چو از نامه به پرداخت
زمين بوسيد و پيش خسرو انداخت
به قاصد داد خسرو نامه را زود
ستد قاصد ببرد آنجا که فرمود
چو شيرين ديد کامد نامه شاه
رخ از شادي فروزان کرد چون ماه
سه جا بوسيد و مهر نامه برداشت
و زو يک حرف را ناخوانده نگذاشت
جگرها ديد مشک اندود کرده
طبرزدهاي زهرآلود کرده
قصب هائي در او پيچيده صد مار
رطب هائي در او پوشيده صد خار
همه مقراضه هاي پرنيان پوش
همه زهرابهاي خوشتر از نوش
نه صبر آن که اين شريت بنوشد
نه جاي آنکه از تندي بجوشد
به سختي و به رنج آن رنج و سختي
فرو خورد از سر بيدار بختي
در انديش اي حکيم از کار ايام
که پاداش عمل باشد سرانجام
نماند ضايع ار نيک است اگر دون
کمر بسته بدين کار است گردون
چو خسرو بر فسوس مرگ فرهاد
به شيرين آن چنان تلخي فرستاد
چنان افتاد تقدير الهي
که بر مريم سر آمد پادشاهي
چنين گويند شيرين تلخ زهري
به خوردش داد از آن کو خورد بهري
و گرمي راست خواهي بگذر از زهر
به زهرآلود همت بردش از دهر
به همت هندوان چون بر ستيزند
ز شاخ خشک برگ تر بريزند
فسون سازان که از مه مهره سازند
به چشم افساي همت حقه بازند
چو مريم روزه مريم نگه داشت
دهان در بست از آن شکر که شه داشت
برست از چنگ مريم شاه عالم
چنانک آبستنان از چنگ مريم
درخت مريمش چون از بر افتاد
ز غم شد چون درخت مريم آزاد
وليک از بهر جاه و احترامش
ز ماتم داشت آييني تمامش
نرفت از حرمتش بر تخت ماهي
نپوشيد از سلب ها جز سياهي
چو شيرين را خبر دادند ازين کار
همش گل در حساب افتاد هم خار
به نوعي شادمان گشت از هلاکش
که رست از رشک بردن جان پاکش
به ديگر نوع غمگين گشت و دلسوز
که عاقل بود و مي ترسيد از آن روز
ز بهر خاطر خسرو يکي ماه
ز شادي کرد دست خويش کوتاه
پس از ماهي که خار از ريش برخاست
جهان را اين غبار از پيش برخاست
دلش تخم هوس فرمود کشتن
جواب نامه خسرو نوشتن
سخن هائي که او را بود در دل
فشاند از طيرگي چون دانه در گل
نويسنده چو بر کاغذ قلم زد
به ترتيب آن سخن ها را رقم زد
سخن را از حلاوت کرد چون قند
سرآغاز سخن را داد پيوند
بنام پادشاه پادشاهان
گناه آمرز مشتي عذرخواهان
خداوندي که مار کار سازست
ز ما و خدمت ما بي نيازست
نه پيکر خالق پيکرنگاران
به حيرت زين شمار اختر شماران
زمين تا آسمان خورشيد تا ماه
به ترکستان فضلش هندوي راه
دهد بي حق خدمت خلق را قوت
نگارد بي قلم در سنگ ياقوت
ز مرغ و مور در دريا و در کوه
نماند جاودان کس را در اندوه
گه نعمت دهد نقصان پذيري
کند هنگام حيرت دستگيري
چو از شکرش فرامش کار گرديم
بمالد گوش تا بيدار گرديم
به حکم اوست در قانون بينش
تغيرهاي حال آفرينش
گهي راحت کند قسمت گهي رنج
گهي افلاس پيش آرد گهي گنج
جهان را نيست کاري جز دو رنگي
گهي رومي نمايد گاه زنگي
گه از بيداد اين آن را دهد داد
گه از تيمار آن اين را کند شاد
چه خوش گفتا لهاوري به طوسي
که مرگ خر بود سگ را عروسي
نه هر قسمت که پيش آيد نشاطست
نه هر پايه که زير افتد بساطست
چو روزي بخش ما روزي چنين کرد
گهي روزي دوا باشد گهي درد
خردمند آن بود کو در همه کار
بسازد گاه با گل گاه با خار
جهاندار مهين خورشيد آفاق
که زد بر فرق هفت اورنگ شش طاق
جهان دارد به زير پادشاهي
سري و با سري صاحب کلاهي
بهشت از حضرتش ميعادگاهي است
ز باغ دولتش طوبي گياهي است
درين دوران که مه تا ماهي اوراست
ز ماهي تا به ماه آگاهي اوراست
خبر دارد که روز و شب دو رنگ است
نوالش گه شکرگاهي شرنگ است
درين صندل سراي آبنوسي
گهي ماتم بود گاهي عروسي
عروس شاه اگر در زير خاکست
عروسان دگر دارد چه باکست
فلک زان داد بر رفتن دليرش
که بود آگه ز شاه و زود سيريش
از او به گرچه شه را همدمي نيست
شهنشه زود سير آمد غمي نيست
نظر بر گلستاني ديگر آرد
و زو به دلستاني در بر آرد
دريغ آنست کان لعبت نماند
وگرنه هر که ماند عيش راند
مرنج اي شاه نازک دل بدين رنج
که گنج است آن صنم در خاک به گنج
مخور غم کادمي غم برنتابد
چو غم گفتي زمين هم برنتابد
برنجد نازنين از غم کشيدن
نسازد نازکان را غم چشيدن
عنان آن به که از مريم بتابي
که گر عيسي شوي گردش نيابي
اگر در تخته رفت آن نازنين جفت
به ترک تخت شاهي چون توان گفت
به مي بنشين ز مژگان مي چه ريزي
غمت خيزد گر از غم برنخيزي
نه هر کش پيش ميري پيش ميرد
بدين سختي غمي در پيش گيرد
تو زي کو مرد و هر کو زاد روزي
به مرگش تن ببايد داد روزي
به ناليدن مکن بر مرده بيداد
که مرده صابري خواهد نه فرياد
چو کار کالبد گيرد تباهي
نه درويشي به کار آيد نه شاهي
ز بهر چشمه اي مخروش و مخراش
ز فيض دجله گو يک قطره کم باش
به شادي بر لب شط جام جم گير
کهن زنبيلي از بغداد کم گير
دل نغنوده بي او بغنوادت
چنان کز ديده رفت از دل روادت
اگر سروي شد از بستان عالم
تو باقي مان که هستي جان عالم
مخور غم تا تواني باده خور شاد
مبادا کز سرت موئي برد باد
اگر هستي شود دور از تو از دست
بحمدالله چو تو هستي همه هست
تو در قدري و در تنها نکوتر
تو لعلي لعل بي همتا نکوتر
به تنهائي قناعت کن چو خورشيد
که همسر شرک شد در راه جمشيد
اگر با مرغ بايد مرغ را خفت
تو سيمرغي بود سيمرغ بي جفت
مرنج ار با تو آن گوهر نماند
تو کاني کان ز گوهر در نماند
سر آن بهتر که او همسر ندارد
گهر آن به که هم گوهر ندارد
گر آهوئي ز صحرا رفت بگذار
که در صحرا بود زين جنس بسيار
و گر يک دانه رفت از خرمن شاه
فدا بادش فلک با خرمن ماه
گلي گر شد چه بايد ديد خاري
عوض باشد گلي را نوبهاري
بتي گر کسر شد کسري بماناد
غم مريم مخور عيسي بماناد
چو خسرو نامه شيرين فرو خواند
از آن شيرين سخن عاجز فرو ماند
به خود گفتا جوابست اين نه جنگ است
کلوخ انداز را پاداش سنگست
جواب آنچه بايستش دريدن
شنيدم آنچه مي بايد شنيدن
دگر باره شد از شيرين شکرخواه
که غوغاي مگس برخاست از راه
ز کار آشوبي مريم بر آسود
رطب بي استخوان شد شمع بي دود
چو مريم کرد دست از جشن کوتاه
جهان چون جشن مريم گشت بر شاه
چو دشمن شد همه کاري به کامست
يکي آب از پس دشمن تمام است
به شيرين چند چربي ها فرستاد
به روغن نرم کرد آهن ز پولاد
بت فرمانبرش فرمان پذيرفت
که دردي داشت کان درمان پذيرفت
به خسرو پيش از آنش بود پندار
کزان نيکوترش باشد طلب کار
فرستد مهد و در کاوينش آورد
به مهد خود عروس آيينش آرد
به دفترها عتاب آغاز مي کرد
عتابش بيش مي شد ناز مي کرد
متاع نيکوي بر کار مي ديد
بها مي کرد چون بازار مي ديد
متاع از مشتري يابد روائي
به ديده قدر گيرد روشنائي
ز بهر سود خود اين پند بنيوش
متاعي کان بنخرند از تو مفروش
در آن ديدست دولت سودمندي
که چون يابي روائي در نبندي
ملک دم داد و شيرين دم نمي خورد
ز ناز خويش موئي کم نمي کرد
چو عاجز گشت از آن ناز به خروار
نهاد انديشه را بر چاره کار
که ياري مهربان آرد فرا چنگ
به رهواري همي راند خر لنگ
سرو کاري ز بهر خويش گيرد
سر از کاري دگر در پيش گيرد
ز هر قومي حکايت باز مي جست
نگيرد مرد زيرک کار خود سست
جهان خسرو که تا گردون کمر بست
کله داري چنو بر تخت ننشست
به روز بار کو را راي بودي
به پيشش پنج صف بر پاي بودي
نخستين صف توانگر داشت در پيش
دويم صف بود حاجتگار و درويش
سوم صف جاي بيماران بي زور
همه رسته به موئي از لب گور
چهارم صف به قومي متصل بود
که بند پايشان مسمار دل بود
صف پنجم گنه کاران خوني
که کس کس را نپرسيدي که چوني
به پيش خونيان ز اميدواري
مثال آورده خط رستگاري
ندا برداشته دارنده بار
که هر صف زير خود بينند زنهار
توانگر چون سوي درويش ديدي
شمار شکر بر خود بيش ديدي
چو در بيمار ديدي چشم درويش
گرفتي بر سلامت شکر در پيش
چو ديدي سوي بندي مرد بيمار
به آزادي نمودي شکر بسيار
چو بر خوني فتادي چشم بندي
گشادي لب به شکر به پسندي
چو خوني ديدي اميد رهائي
فزودي شمع شکرش روشنائي
در خسرو همه ساله بدين داد
چو مصر از شکر بودي شکرآباد
به مي بنشست روزي بر سر تخت
بدين حرفت حريفي کرد با بخت
به گرداگرد تخت طاقديسش
دهان تاجداران خاک ليسش
همه تمثال هاي آسماني
رصد بسته بر آن تخت کياني
ز ميخ ماه تا خرگاه کيوان
درو پرداخته ايوان بر ايوان
کواکب را ز ثابت تا به سيار
دقايق با درج پيموده مقدار
به ترتيب گهرهاي شب افروز
خبر داده ز ساعات شب و روز
شناسائي که انجم را رصد راند
از آن تخت آسمان را تخته بر خواند
کسي کو تخت خسرو در نظر داشت
هزاران جام کيخسرو ز برداشت
چنين تختي نه تختي کاسماني
بر او شاهي نه شه صاحبقراني
چو پيلي گر بود پيل آدمي روي
چو شير ار شير باشد عنبرين موي
زمين تا آسمان راني گشاده
ثريا تاثري خواني نهاده
ارم را خشک بد در مجلسش جام
فلک را حلقه بد بر درگهش نام
بزرگي بايدت دل در سخا بند
سر کيسه به برگ گندنا بند
درم داري که از سختي در آيد
سرو کارش به بدبختي گرايد
به شادي شغل عالم درج ميکن
خراجش ميستان و خرج ميکن
چنين ميده چنان کش ميستاني
و گر بدهي و نستاني تو داني
جهانداري به تنها کرد نتوان
به تنهائي جهان را خورد نتوان
بداند هر که با تدبير باشد
که تنها خوار تنها مير باشد
مخور تنها گرت خود آبجوي است
که تنها خور چو دريا تلخ خوي است
به بايد خويشتن را شمع کردن
به کار ديگران پا جمع کردن
ببين قارون چه برد از گنج دنيا
نيرزد گنج دنيا رنج دنيا
به رنج آيد به دست اين خود سليم است
چو از دستت رود رنجي عظيم است
چو آيد رنج باشد چون شود رنج
تهي دستي شرف دارد بدين گنج
ملک پرويز کز جمشيد بگذشت
به گنج افشاني از خورشيد بگذشت
بدش با گنج دادن خنده ناکي
چو خاکش گنج و او چون گنج خاکي
دو نوبت خوان نهادي صبح تا شام
خورش با کاسه دادي باده با جام
کشيده مايده يک ميل در ميل
مگس را گاو دادي پشه را پيل
ز حلواها که بودي گرد خوانش
ندانستي چه خوردي ميهمانش
ز گاو و گوسفند و مرغ و ماهي
ندانم چند چنداني که خواهي
چو بزمش بوي خوش را ساز دادي
صبا وام رياحين باز دادي
به هنگام بخور عود و عنبر
خراج هند بودي خرج مجمر
چو خورد خاص او بر خوان رسيدي
گوارش تا به خوزستان رسيدي
کبابي تر بخوردي اول روز
بر او سوده يکي در شب افروز
ز بازرگان عمان در نهاني
بده من زر خريده زر کاني
شنيدم کز چنان در باشد آرام
رطوبت هاي اصلي را در اندام
يک اسب بور از رق چشم نوزاد
معطر کرده چون ريحان بغداد
ز شير مادرش چوپان بريده
به شير گوسفندش پروريده
بفرمودي تنوري بستن از سيم
که بودي خرج او دخل يک اقليم
در او ده پانزده من عود چون مشک
بسوزاندي بجاي هيمه خشک
چو بريان شد کباب خوانش اين بود
تنور و آتش و بريانش اين بود
به خوان زر نهادندي فرا پيش
هزار و هفتصد مثقال کم بيش
بخوردي زان نواله لقمه اي چند
چو مغز پسته و پالوده قند
نظر کردي به محتاجان درگاه
کجا چشمش در افتادي ز ناگاه
بدو بخشيدي آن زرينه خوان را
تنور و هر چه آلت بودي آن را
زهي خواني که طباخان نورش
چنين ناني بر آرند از تنورش
دگر روزي که خوان لاجوردي
گرفتي از تنور صبح زردي
همان پيشينه رسم آغاز کردي
تنور و خواني از نوساز کردي
همه روز اين شگرفي بود کارش
همه عمر اين روش بود اختيارش
چو وقت آمد نماند آن پادشائي
به کاري نامد آن کار و کيائي
شرف خواهي به گرد مقبلان گرد
که زود از مقبلان مقبل شود مرد
چو بر سنبل چرد آهوي تاتار
نسيمش بوي مشک آرد به بازار
دگر آهو که خاشاکست خوردش
بجاي مشک خاشاک است گردش
پدر کز من روانش باد پر نور
مرا پيرانه پندي داد مشهور
که از بي دولتان بگريز چون تير
سرا در کوي صاحب دولتان گير
چو صبحت گر شبي بايد به از روز
چراغ از مشعل روشن برافروز
بهاي در بزرگ از بهر اين است
کز اول با بزرگان همنشين است
به آيين جهانداران يکي روز
به مجلس بود شاه مجلس افروز
به عزم دست بوسش قاف تا قاف
کمر بسته کله داران اطراف
نشسته پيش تختش جمله شاهان
ز چين تا روم و از ري تا سپاهان
ز سالار ختن تا خسرو زنگ
همه بر ياد خسرو باده در چنگ
چو دوري چند مي در داد ساقي
نماند از شرم شاهان هيچ باقي
شهنشه شرم را برقع برافکند
سخن لختي به گستاخي در افکند
که خوباني که در خورد فريشند
ز عالم در کدامين بقعه بيشند
يکي گفتا لطافت روم دارد
لطف گنج است و گنج آن بوم دارد
يکي گفت از ختن خيزد نکوئي
فسانه است آن طرف در خوبروئي
يکي گفت ارمن است آن بوم آباد
که پيرکهاي او باشد پريزاد
يکي گفتا که در اقصاي کشمير
ز شيريني نباشد هيچ تقصير
يکي گفتا سزاي بزم شاهان
شکر نامي است در شهر سپاهان
به شکر بر ز شيرينيش بيداد
وزو شکر به خوزستان به فرياد
به زير هر لبش صد خنده بيشست
لبش را چون شکر صد بنده بيشست
قبا تنگ آيد از سروش چمن را
درم واپس دهد سيمش سمن را
رطب پيش دهانش دانه ريز است
شکر بگذار کو خود خانه خيز است
چو بر دارد نقاب از گوشه ماه
بر آيد ناله صد يوسف از چاه
جز اين عيبي ندارد آن دلارام
که گستاخي کند با خاص و با عام
به هر جائي چو باد آرام گيرد
چو لاله با همه کس جام گيرد
ز روي لطف با کس در نسازد
که آنکس خان و مان را در نبازد
کسي کاو را شبي گيرد در آغوش
نگردد آن شبش هرگز فراموش
ملک را در گرفت آن دلنوازي
اساسي نو نهاد از عشق بازي
فرس مي خواست بر شيرين دواند
به ترکي غارت از ترکي ستاند
برد شيريني قندي به قندي
گشايد مشکل بندي ببندي
به گوهر پايه گوهر شود خرد
به ديبا آب ديبا را توان برد
سرش سوداي بازار شکر داشت
که شکر هم ز شيريني اثر داشت
نه دل مي دادش از دل راندن او را
نه شايست از سپاهان خواندن او را
در اين انديشه صابر بود يکسال
نه شد واقف کسي برحسب آن حال
پس از سالي رکاب افشاند بر راه
سوي ملک سپاهان راند بنگاه
فرود آمد به نزهت گاه آن بوم
سوادي ديد بيش از کشور روم
گروهي تازه روي و عشرت افروز
به گاه خوشدلي روشن تر از روز
نشاط آغاز کرد و باده مي خورد
غم آن لعبت آزاده مي خورد
نهفته باز مي پرسيد جايش
به دست آورد هنجار سرايش
شبي برخاست تنها با غلامي
ز بازار شکر برخواست کامي
چو خسرو بر سر کوي شکر شد
سپاهان قصر شيريني دگر شد
حلاوتهاي عيش آن عصر مي داشت
که شکر کوي و شيرين قصر مي داشت
به در بر حلقه زد خاموش خاموش
برون آمد غلامي حلقه در گوش
جواني ديد زيبا روي بر در
نمودار جهانداريش در سر
فرود آوردش از شبديز چون ماه
فرس را راند حالي بر علف گاه
چو مهمانان به ايوانش درون برد
بدان مهمان سر از کيوان برون برد
ملک چون بر بساط کار بنشست
درستي چند را بر کار بشکست
اجازت داد تا شکر بيايد
به مهمان بر ز لب شکر گشايد
برون آمد شکر با جام جلاب
دهاني پر شکر چشمي پر از خواب
شکر نامي که شکر ريزد او بود
نباتي کز سپاهان خيزد او بود
ز گيسو نافه نافه مشک مي بيخت
ز خنده خانه خانه قند مي ريخت
چو ويسه فتنه اي در شهد بوسي
چو دايه آيتي در چاپلوسي
کنيزان داشتي رومي و چيني
کز ايشان هيچ را مثلي نه بيني
همه در نيم شب نوروز کرده
به کار عيش دست آموز کرده
نشست و باده پيش آورد حالي
بتي يارب چنان و خانه خالي
نه مي در آبگينه کان سمنبر
در آب خشک مي کرد آتش تر
گلابي را به تلخي راه مي داد
به شيريني بدست شاه مي داد
نشسته شاه عالم مهترانه
شکر برداشته چون مه ترانه
پياپي رطل ها پرتاب مي کرد
ملک را شهر بند خواب مي کرد
چو نوش باده از لب نيش برداشت
شکر برخاست شمع از پيش برداشت
به عذري کان قبول افتاد در راه
برون آمد ز خلوت خانه شاه
کنيزي را که هم بالاي او بود
به حسن و چابکي همتاي او بود
در او پوشيد زر و زيور خويش
فرستاد و گرفت آن شب سر خويش
ملک چون ديد کامد نازنينش
ستد داد شکر از انگبينش
در او پيچيد و آن شب کام دل راند
به مصروعي بر افسوني غلط خواند
ز شيريني که آن شمع سحر بود
گمان افتاد او را کان شکر بود
کنيز از کار خسرو ماند مدهوش
که شيرين آمدش خسرو در آغوش
فسانه بود خسرو در نکوئي
فسونگر بود وقت نغز گوئي
ز هر کس کو به بالا سروري داشت
سري و گردني بالاتري داشت
به خوش مغزي به از بادام تر بود
به شيرين استخواني نيشکر بود
شبي که اسب نشاطش لنگ رفتي
کم اين بودي که سي فرسنگ رفتي
هر آن روزي که نصفي کم کشيدي
چهل من ساغري دردم کشيدي
چو صبح آمد کنيز از جاي برخاست
به دستان از ملک دستوريي خواست
به نزديک شکر شد کام و ناکام
به شکر باز گفت احوال بادام
هر آنچ از شاه ديد او را خبر داد
نهانيهاي خلوت را به در داد
بدان تا شکر آگه باشد از کار
بگويد هر چه پرسد زو جهاندار
شکر برداشت شمع و در شد از در
که خوش باشد به يک جا شمع و شکر
ملک پنداشت کان هم بستر او بود
کنيزک شمع دارد شکر او بود
بپرسيدش که تا مهمان پرستي
به خلوت با چو من مهمان نشستي
جوابش داد کاي از مهتران طاق
نديدم مثل تو مهمان در آفاق
همه چيزيت هست از خوبروئي
ز شيرين شکري و نغز گوئي
يکي عيب است اگر نايد گرانت
که بوئي در نمک دارد دهانت
نمک در مردم آرد بوي پاکي
تو با چندين نمک چون بوي ناکي
به سوسن بوي شه گفتا چه تدبير
سمنبر گفت سالي سوسن و سير
ملک چون رخت از آن بتخانه بر بست
گرفت آن پند را يکسال در دست
بر آن افسانه چون بگذشت سالي
مزاج شه شد از حالي به حالي
به زيرش رام شد دوران توسن
برآوردش درخت سير سوسن
شبي بر عادت پارينه برخاست
به شکر باز بازاري برآراست
همان شيريني پارينه دريافت
به شيريني رسد هر کو شکر يافت
چو دوري چند رفت از عيش سازي
پديد آمد نشان بوس و بازي
همان جفته نهاد آن سيم ساقش
به جفتي ديگر از خود کرد طاقش
ملک نقل دهان آلوده مي خورد
به اميد شکر پالوده مي خورد
چو لشگر بر رحيل افتاد شب را
ملک پرسيد باز آن نوش لب را
که چون من هيچ مهماني رسيدت؟
بدين رغبت کسي در بر کشيدت؟
جوابي شکرينش داد شکر
که پارم بود ياري چون تو در بر
جز آن کان شخص را بوي دهان بود
تو خوشبوئي ازين به چون توان بود
ملک گفتا چو بيني عيب هر چيز
ببين عيب جمال خويشتن نيز
بپرسيدش که عيب من کدامست
کز آن عيب اين نکوئي زشت نامست
جوابش داد کان عيب است مشهور
که يکساعت ز نزديکان نه اي دور
چو دور چرخ با هر کس بسازي
چو گيتي را همه کس عشق بازي
نگارين مرغي اي تمثال چيني
چرا هر لحظه بر شاخي نشيني
غلاف نازکي داري دريغي
که هر ساعت کني بازي به تيغي
جوابش داد شکر کاي جوانمرد
چه پنداري کزين شکر کسي خورد؟
به ستاري که ستر اوست پيشم
که تا من زنده ام بر مهر خويشم
نه کس با من شبي در پرده خفته است
نه درم را کسي در دور سفته است
کنيزان منند اينان که بيني
که در خلوت تو با ايشان نشيني
بلي من باشم آن کاول درآيم
به مي بنشينم و عشرت فزايم
ولي آن دلستان کايد در آغوش
نه من چون من بتي باشد قصب پوش
چو بشنيد اين سخن شاه از زبانش
بدين معني گواهي داد جانش
دري کو را بود مهر خدائي
دهد ناسفته گي بروي گوائي
چو بر زد آتش مشرق زبانه
ملک چون آب شد زانجا روانه
بزرگان سپاهان را طلب کرد
وزيشان پرسشي زان نوش لب کرد
به يک رويه همه شهر سپاهان
شدند آن پاکدامن را گواهان
که شکر همچنان در تنگ خويش است
نيازرده گلي بر رنگ خويش است
متاع خويشتن دربار دارد
کنيزي چند را بر کار دارد
سمندش گر چه با هرکس به زين است
سنان دور باشش آهنين است
عجوزان نيز کردند استواري
عروسش بکر بود اندر عماري
ملک را فرخ آمد فال اختر
که از چندين مگس چون رست شکر
فرستاد از سراي خويش خواندش
به آيين زناشوئي نشاندش
نسفته در دريائيش را سفت
نگين لعل را ياقوت شد جفت
سوي شهر مداين شد دگربار
شکر با او به دامنها شکربار
به شکر عشق شيرين خوار مي کرد
شکر شيرينيي بر کار مي کرد
چو بگرفت از شکر خوردن دل شاه
بنوش آباد شيرين شد دگر راه
شکر در تنگ شه تيمار مي خورد
ز نخلستان شيرين خار مي خورد
شه از سوداي شيرين شور در سر
گدازان گشته چون در آب شکر
چو شمع از دوري شيرين در آتش
که باشد عيش موم از انگبين خوش
کسي کز جان شيرين باز ماند
چه سود ار در دهن شکر فشاند
شکر هرگز نگيرد جاي شيرين
بچربد بر شکر حلواي شيرين
چمن خاکست چون نسرين نباشد
شکر تلخ است چون شيرين نباشد
مگو شيرين و شکر هست يکسان
ز ني خيزد شکر شيريني از جان
چو شمع شهد شيرين برفروزد
شکر بر مجمر آنجا عود سوزد
شکر گر چاشني در جام دارد
ز شيريني حلاوت وام دارد
ز شيريني بزرگان ناشکيبند
به شکر طفل و طوطي را فريبند
هر آبي کان بود شيرين بسازد
شکر چون آب را بيند گدازد
ز شيرين تا شکر فرقي عيان است
که شيرين جان و شکر جاي جان است
پريروئي است شيرين در عماري
پرند او شکر در پرده داري
بداند اين قدر هر کش تميز است
که شکر بهر شيريني عزيز است
دلش مي گفت شيرين بايدم زود
که عيشم را نمي دارد شکر سود
يخ از بلور صافي تر به گوهر
خلاف آن شد که اين خشک است و آن تر
ديگر ره گفت نشکيبم ز شيرين
چه بايد کرد با خود جنگ چندين
گرم سنگ آسيا بر سر بگردد
دل آن دل نيست کز دلبر بگردد
به سر کردم نگردانم سر از يار
سري دارم مباح از بهر اين کار
ديگر ره گفت که اين تدبير خام است
صبوري کن که رسوائي تمام است
مرا آن به که از شيرين شکيبم
نه طفلم تا به شيريني فريبم
به بايد در کشيدن ميل را ميل
که کس را کار برنايد به تعجيل
مرا شيرين و شکر هر دو در جام
چرا بر من به تلخي گردد ايام
دلم با اين رفيقان بي رفيق است
ز بس ملاحبان کشتي غريق است
نمي خواهي که زير افتي چو سايه
مشو بر نردبان جز پايه پايه
چنان راغب مشو در جستن کام
که از نايافتن رنجي سرانجام
طمع کم دار تا گر بيش يابي
فتوحي بر فتوح خويش يابي
دل آن به کز در مردي در آيد
مراد مردم از مردي بر آيد
به صبرم کرد بايد رهنموني
زني شد با زنان کردن زبوني
به مردان بر زني کردن حرام است
زني کردن زني کردن کدام است؟
مرا دعوي چه بايد کرد شيري
که آهوئي کند بر من دليري
اگر خود گوسپندي رند و ريشم
نه بر پشم کسان بر پشم خويشم
چو پيلان را ز خود با کس نگفتم
چو پيله در گليم خويش خفتم
چنان در سر گرفت آن ترک طناز
کزو خسرو نه کيخسرو کشد ناز
چو کرد ار دل ستاند سينه جويد
ورش خانه دهي گنجينه جويد
دلم را گر فراقش خون برآرد
طمع برد و طمع طاعون برآرد
ز معشوقه وفا جستن غريب است
نگويد کس که سکبا بر طبيب است
مرا هر دم بر آن آرد ستيزش
که خيز استغفرالله خون به ريزش
من اين آزرم تا کي دارم او را
چو آزردم تمام آزارم او را
به گيلان در نکو گفت آن نکوزن
ميازار ار بيازاري نکو زن
مزن زن راولي چون بر ستيزد
چنانش زن که هرگز برنخيزد
دل شه چاره آن غم ندانست
که راز خويش را محرم ندانست
دل آن محرم بود کز خانه باشد
دل بيگانه هم بيگانه باشد
چو دزديده نخواهي دانه خويش
مهل بيگانه را در خانه خويش
چنان گو راز خود با بهترين دوست
که پنداري که دشمن تر کسي اوست
مگو ناگفتني در پيش اغيار
نه با اغيار با محرم ترين يار
به خلوت نيزش از ديوار ميپوش
که باشد در پس ديوارها گوش
و گر نتوان که پنهان داري از خويش
مده خاطر بدان يعني مينديش
مينديش آنچه نتوان گفتنش باز
که ننديشيده به ناگفتني راز
در اين مجلس چنان کن پرده سازي
که نايد شحنه در شمشيربازي
سرودي کان بيابان را نشايد
سزد گر بزم سلطان را نشايد
اگر دانا و گر نادان بود يار
بضاعت را به کس بي مهر مسپار
مکن با هيچ بد محضر نشستي
که نارد در شکوهت جز شکستي
درختي کار در هر گل که کاري
کز او آن بر که کشتي چشم داري
سخن در فرجه اي پرور که فرجام
زوا گفتن ترا نيکو شود نام
اگر صد وجه نيک آيد فرا پيش
چو وجهي بد بود زان بد بينديش
به چشم دشمنان بين حرف خود را
بدين حرفت شناسي نيک و بد را
چو دوزي صد قبا در شادکامي
به در پيراهني در نيک نامي
ملک دانسته بود از راي پر نور
که غم پرداز شيرين است شاپور
به خدمت خواند و کردش خاص درگاه
ز تنهائي مگر تنگ آيد آن ماه
چو تنها ماند ماه سرو بالا
فشاند از نرگسان لولوي لالا
به تنگ آمد شبي از تنگ حالي
که بود آن شب بر او مانند سالي
شبي تيره چو کوهي زاغ بر سر
گران جنبش چو زاغي کوه بر پر
شبي دم سرد چون دلهاي بي سوز
برات آورده از شبهاي بي روز
کشيده در عقابين سياهي
پر و منقار مرغ صبح گاهي
دهل زن را زده بر دستها مار
کواکب را شده در پايها خار
فتاده پاسبان را چوبک از دست
جرس جنبان خراب و پاسبان مست
سياست بر زمين دامن نهاده
زمانه تيغ را گردن نهاده
زناشوئي به هم خورشيد و مه را
رحم بسته به زادن صبح گه را
گرفته آسمان را شب در آغوش
شده خورشيد را مشرق فراموش
جنوبي طالعان را بيضه در آب
شمالي پيکران را ديده در خواب
زمين در سر کشيده چتر شاهي
فرو آسوده يکسر مرغ و ماهي
سواد شب که برد از ديدها نور
بذات النعش را کرده ز هم دور
ز تاريکي جهان را بند بر پاي
فلک چون قطب حيران مانده بر جاي
جهان از آفرينش بي خبر بود
مگر کان شب جهان جاي دگر بود
سر افکنده فلک دريا صفت پيش
ز دامن در فشانده بر سر خويش
به در دزدي ستاره کرده تدبير
فرو افتاده ناگه در خم قير
بمانده در خم خاکستر آلود
از آتش خانه دوران پر دود
مجره بر فلک چون کاه بر راه
فلک در زير او چون آب در کاه
ثريا چون کفي جو بد به تقدير
که گرداند به کف هندو زني پير
نه موبد را زبان زند خواني
نه مرغان رانشاط پر فشاني
بريده بال نسرين پرنده
چو واقع بود طاير پر فکنده
به هر گام از براي نور پاشي
ستاده زنگيي با دور باشي
چراغ بيوه زن را نور مرده
خروس پيره زن را غول برده
شنيدم گر به شب ديوي زند راه
خروس خانه بردارد علي الله
چه شب بود آنکه با صد ديو چون قير
خروسي را نبود آواز تکبير
دل شيرين در آن شب خيره مانده
چراغش چون دل شب تيره مانده
ز بيماري دل شيرين چنان تنگ
که مي کرد از ملالت با جهان جنگ
خوش است اين داستان در شان بيمار
که شب باشد هلاک جان بيمار
بود بيماي شب جان سپاري
ز بيماري بتر بيمار داري
زبان بگشاد و مي گفت اي زمانه
شب است اين يا بلائي جاودانه
چه جاي شب؟ سيه ماري است گوئي
چو زنگي آدمي خواري است گوئي
از آن گريان شدم کين زنگي تار
چو زنگي خود نمي خندد يکي بار
چه افتاد اي سپهر لاجوردي
که امشب چون دگر شبها نگردي
مگر دود دل من راه بستت
نفير من خسک در پا شکستت
نه زين ظلمت همي يابم اماني
نه از نور سحر بينم نشاني
مرا بنگر چه غمگين داري اي شب
ندارم دين اگر دين داري اي شب
شبا امشب جوانمردي بياموز
مرا يا زود کش يا زود شو روز
چرا بر جاي ماندي چون سيه ميغ
بر آتش مي روي يا بر سر تيغ
دهل زن را گرفتم دست بستند
نه آخر پاي پروين را شکستند
من آن شمعم که در شب زنده داري
همه شب مي کنم چون شمع زاري
چو شمع از بهر آن سوزم بر آتش
که باشد شمع وقت سوختن خوش
گره بين بر سرم چرخ کهن را
به بايد خواند و خنديد اين سخن را
بخوان اي مرغ اگر داري زباني
بخند اي صبح اگر داري دهاني
اگر کافر نه اي اي مرغ شب گير
چرا بر ناوري آواز تکبير
و گر آتش نه اي صبح روشن
چرا نايي برون بي سنگ و آهن
در اين غم بد دل پروانه وارش
که شمع صبح روشن کرد کارش
نکو ملکي است ملک صبحگاهي
در آن کشور بيابي هر چه خواهي
کسي کو بر حصار گنج ره يافت
گشايش در کليد صبح گه يافت
غرض ها را حصار آنجا گشايند
کليد آنجاست کار آنجا گشايند
در آن ساعت که باشد نشو جانها
گل تسبيح رويد بر زبانها
زبان هر که او باشد برومند
شود گويا به تسبيح خداوند
اگر مرغ زبان تسبيح خوان است
چه تسبيح آرد آن کو بي زبانست
در آن حضرت که آن تسبيح خوانند
زبان بي زبانان نيز دانند
چو شيرين کيمياي صبح دريافت
از آن سيماب کاري روي بر تافت
شکيبائيش مرغان را پر افشاند
خروس الصبر مفتاح الفرج خواند
شبستان را به روي خويشتن رفت
به زاري با خداي خويشتن گفت
خداوندا شبم را روز گردان
چو روزم بر جهان پيروز گردان
شبي دارم سياه از صبح نوميد
درين شب رو سپيدم کن چو خورشيد
غمي دارم هلاک شير مردان
برين غم چون نشاطم چير گردان
ندارم طاقت اين کوره تنگ
خلاصي ده مرا چون لعل ازين سنگ
توئي ياري رس فرياد هر کس
به فرياد من فرياد خوان رس
ندارم طاقت تيمار چندين
اغثني يا غياث المستغيثين
به آب ديده طفلان محروم
بسوز سينه پيران مظلوم
به بالين غريبان بر سر راه
به تسليم اسيران در بن چاه
به داور داور فرياد خواهان
به يارب يارب صاحب گناهان
بدان حجت که دل را بنده دارد
بدان آيت که جان را زنده دارد
به دامن پاکي دين پرورانت
به صاحب سري پيغمبرانت
به محتاجان در بر خلق بسته
به مجروحان خون بر خون نشسته
به دور افتادگان از خان و مان ها
به واپس ماندگان از کاروانها
به وردي کز نوآموزي بر آيد
به آهي کز سر سوزي بر آيد
به ريحان نثار اشک ريزان
به قرآن و چراغ صبح خيزان
به نوري کز خلايق در حجاب است
به انعامي که بيرون از حساب است
به تصديقي که دارد راهب دير
به توفيقي که بخشد واهب خير
به مقبولان خلوت برگزيده
به معصومان آلايش نديده
به هر طاعت که نزديکت صواب است
به هر دعوت که پيشت مستجاب است
به آن آه پسين کز عرش پيشست
بدان نام مهين کز شرح بيشست
که رحمي بر دل پر خونم آور
وزين غرقاب غم بيرونم آور
اگر هر موي من گردد زباني
شود هر يک ترا تسبيح خواني
هنوز از بي زباني خفته باشم
ز صد شکرت يکي ناگفته باشم
تو آن هستي که با تو کيستي نيست
توئي هست آن دگر جز نيستي نيست
توئي در پرده وحدت نهاني
فلک را داده بر در قهرماني
خداونديت را انجام و آغاز
نداند اول و آخر کسي باز
به درگاه تو در اميد و در بيم
نشايد راه بردن جز به تسليم
فلک بر بستي و دوران گشادي
جهان و جان و روزي هر سه دادي
اگر روزي دهي ور جان ستاني
تو داني هر چه خواهي کن تو داني
به توفيق توام زين گونه بر پاي
برين توفيق توفيقي برافزاي
چو حکمي راند خواهي يا قضائي
به تسليم آفرين در من رضائي
اگر چه هر قضائي کان تو راني
مسلم شد به مرگ و زندگاني
من رنجور بي طاقت عيارم
مده رنجي که من طاقت ندارم
ز من نايد به واجب هيچ کاري
گر از من نايد آيد از تو باري
به انعام خودم دلخوش کن اين بار
که انعام تو بر من هست بسيار
ز تو چون پوشم اين راز نهاني
و گر پوشم تو خود پوشيده داني
چو خواهش کرد بسيار از دل پاک
چو آب چشم خود غلتيد بر خاک
فراخي دادش ايزد در دل تنگ
کليدش را بر آورد آهن از سنگ
جوان شد گلبن دولت ديگر بار
ز تلخي رست شيرين شکر بار
نيايش در دل خسرو اثر کرد
دلش را چون فلک زير و زبر کرد
چو عالم بر زد آن زرين علم را
کز او تاراج باشد خيل غم را
ملک را رغبت نخجير برخاست
ز طالع تهمت تقصير برخاست
به فالي چون رخ شيرين همايون
شهنشه سوي صحرا رفت بيرون
خروش کوس و بانگ ناي برخاست
زمين چون آسمان از جاي برخاست
علمداران علم بالا کشيدند
دليران رخت در صحرا کشيدند
برون آمد مهين شهسواران
پياده در رکابش تاجداران
ز يکسو دست در زين بسته فغفور
ز ديگر سو سپه سالار قيصور
کمر در بسته و ابرو گشاده
کلاه کيقبادي کژ نهاده
نهاده غاشيه اش خورشيد بر دوش
رکابش کرده مه را حلقه در گوش
درفش کاوياني بر سر شاه
چو لختي ابر کافتد بر سر ماه
کمر شمشيرهاي زرنگارش
به گرد اندر شده زرين حصارش
نبود از تيغها پيرامن شاه
به يک ميدان کسي را پيش و پس راه
در آن بيشه که بود از تير و شمشير
زبان گاو برده زهره شير
دهان دور باش از خنده مي سفت
فلک را دور باش از دور مي گفت
سواد چتر زرين باز بر سر
چو بر مشکين حصاري برجي از زر
گر افتادي سر يکسو زن از ميغ
نبودي جاي سوزن جز سر تيغ
نفير چاوشان از دور شو دور
ز گيتي چشم بد را کرده مهجور
طراق مقرعه بر خاک و بر سنگ
ادب کرده زمين را چند فرسنگ
زمين از بار آهن خم گرفته
هوا را از روا رو دم گرفته
جنيبت کش و شاقان سرائي
روانه صدصد از هر سو جدائي
غريو کوس ها بر کوهه پيل
گرفته کوه و صحرا ميل در ميل
ز حلقوم دراهاي درفشان
مشبکهاي زرين عنبرافشان
صد و پنجاه سقا در سپاهش
به آب گل همي شستند راهش
صد و پنجاه مجمر دار دلکش
فکنده بويهاي خوش در آتش
هزاران طرف زرين طوق بسته
همه ميخ درستکها شکسته
بدان تا هر کجا کو اسب راند
به هر کامي درستي باز ماند
غريبي گر گذر کردي بر آن راه
بدانستي که کرد آنجا گذر شاه
بدين آيين چو بيرون آمد از شهر
به استقبالش آمد گردش دهر
شده بر عارض لشکر جهان تنگ
که شاهنشه کجا مي دارد آهنگ
چنين فرمود خورشيد جهانگير
که خواهم کرد روزي چند نخجير
چو در ناليدن آمد طبلک باز
در آمد مرغ صيدافکن به پرواز
روان شد در هوا باز سبک پر
جهان خالي شد از کبک و کبوتر
يکي هفته در آن کوه و بيابان
نرستند از عقابينش عقابان
پياپي هر زمان نخجير مي کرد
به نخجيري دگر تدبير مي کرد
بنه در يک شکارستان نمي ماند
شکارافکن شکارافکن همي راند
وز آنجا همچنان بر دست زيرين
رکاب افشاند سوي قصر شيرين
وز آنجا همچنان بر دست زيرين
رکاب افشاند سوي قصر شيرين
به يک فرسنگي قصر دلارام
فرود آمده چو باده در دل جام
شب از عنبر جهان را کله مي بست
زمستان بود و باد سرد مي جست
زمين کز سردي آتش داشت در زير
پرند آب را مي کرد شمشير
اگر چه جاي باشد گرمسيري
نشايد کرد با سرما دليري
ملک فرمود کاتش بر فروزند
به من عنبر به خرمن عود سوزند
به خورانگيز شد عود قماري
هوا مي کرد خود کافور باري
به آسايش توانا شد تن شاه
غنود از اول شب تا سحرگاه
چو لعل آفتاب از کان بر آمد
ز عشق روز شب را جان بر آمد
فلک سرمست بود از پويه چون پيل
خناق شب کبودش کرد چون نيل
طبيبان شفق مدخل گشادند
فلک را سرخي از اکحل گشادند
ملک ز آرامگه برخاست شادان
نشاط آغاز کرد از بامدادان
نبيذي چند خورد از دست ساقي
نماند از شادماني هيچ باقي
چو آشوب نبيذش در سر افتاد
تقاضاي مرادش در بر افتاد
برون شد مست و بر شبديز بنشست
سوي قصر نگارين راند سرمست
دل از مستي شده رقاص با او
غلامي چند خاص الخاص با او
خبر کردند شيرين را رقيبان
که اينک خسرو آمد بي نقيبان
دل پاکش ز ننگ و نام ترسيد
وزان پرواز بي هنگام ترسيد
حصار خويش را در داد بستن
رقيبي چند را بر در نشستن
به دست هر يک از بهر نثارش
يکي خون زر که بي حد بدشمارش
ز مقراضي و چيني بر گذرگاه
يکي ميدان بساط افکند بر راه
همه ره را طراز گنج بر دوخت
گلاب افشاند و خود چون عود مي سوخت
به بام قصر بر شد چون يکي ماه
نهاده گوش بر در ديده بر راه
ز هر نوک مژه کرده سناني
بر او از خون نشانده ديده باني
بر آمد گردي از ره توتيا رنگ
که روشن چشم ازو شد چشمه در سنگ
برون آمد ز گرد آن صبح روشن
پديد آمد از آن گلخانه گلشن
در آن مشعل که برد از شمعها نور
چراغ انگشت بر لب مانده از دور
خدنگي رسته از زين خدنگش
که شمشاد آب گشت از آب و رنگش
مرصع پيکري در نيمه دوش
کلاه خسروي بر گوشه گوش
رخي چون سرخ گل نو بر دميده
خطي چون غاليه گردش کشيده
گرفته دسته نرگس به دستش
به خوشخوابي چو نرگس هاي مستش
گلش زير عرق غواص گشته
تذروش زير گل رقاص گشته
کمربندان به گردش دسته بسته
بدست هر يک از گل دسته دسته
چو شيرين ديد خسرو را چنان مست
ز پاي افتاده و شد يکباره از دست
ز بيهوشي زماني بي خبر ماند
به هوش آمد به کار خويش در ماند
که گر نگذارم اکنون در وثاقش
ندارم طاقت زخم فراقش
و گر لختي ز تندي رام گردم
چو ويسه در جهان بدنام گردم
بکوشم تا خطا پوشيده باشم
چو نتوانم نه من کوشيده باشم؟
چو شاه آمد نگهبانان دويدند
زر افشاندند و ديباها کشيدند
بسا ناگشته را کز در در آرند
سپهر و دور بين تا در چه کارند
ملک بر فرش ديباهاي گلرنگ
جنيبت راند و سوي قصر شد تنگ
دري ديد آهنين در سنگ بسته
ز حيرت ماند بر در دل شکسته
نه روي آنکه از در باز گردد
نه راي آنکه قفل انداز گردد
رقيبي را به نزد خويشتن خواند
که ما را نازنين بر در چرا ماند
چه تلخي ديد شيرين در من آخر
چرا در بست ازينسان بر من آخر
درون شو گونه شاهنشه غلامي
فرستادست نزديکت پيامي
که مهماني به خدمت مي گرايد
چه فرمائي در آيد يا نيايد
تو کاندر لب نمک پيوسته داري
به مهمان بر چرا در بسته داري
درم بگشاي کاخر پادشاهم
به پاي خويشتن عذر تو خواهم
تو خود داني که من از هيچ رائي
ندارم با تو در خاطر خطائي
ببايد با منت دمساز گشتن
ترا ناديده نتوان بازگشتن
و گر خواهي که اينجا کم نشينم
رها کن کز سر پايت ببينم
بدين زاري پيامي شاه مي گفت
شکر لب مي شنيد و آه مي گفت
کنيزي کاردان راگفت آن ماه
به خدمت خيز و بيرون رو سوي شاه
فلان شش طاق ديبا را برون بر
بزن با طاق اين ايوان برابر
ز خارو خاره خالي کن ميانش
معطر کن به مشک و زعفرانش
بساط گوهرين دروي بگستر
بيار آن کرسي شش پايه زر
بنه در پيشگاه و شقه در يند
پس آنگه شاه را گو کاي خداوند
نه ترک اين سرا هندوي اين بام
شهنشه را چنين دادست پيغام
پرستار تو شيرين هوس جفت
به لفظ من شهنشه را چنين گفت
که گر مهمان مائي ناز منماي
به هر جا کت فرود آرم فرود آي
صواب آن شد ز روي پيش بيني
که امروزي درين منظر نشيني
من آيم خود به خدمت بر سر کاخ
زمين بوسم به نيروي تو گستاخ
بگوئيم آنچه ما را گفت بايد
چو گفتيم آن کنيم آنگه که شايد
کنيز کاردان بيرون شد از در
برون برد آنچه فرمود آن سمنبر
همه ترتيب کرد آيين زربفت
فرود آورد خسرو را و خود رفت
رخ شيرين ز خجلت گشته پر خوي
که نزل شاه چون سازد پياپي
چو از نزل زرافشاني بپرداخت
ز جلاب و شکر نزلي دگر ساخت
بدست چاشني گيري چو مهتاب
فرستادش ز شربت هاي جلاب
پس آنگه ماه را پيرايه بر بست
نقاب آفتاب از سايه بر بست
فرو پوشيد گلناري پرندي
بر او هر شاخ گيسو چون کمندي
کمندي حلقه وار افکنده بر دوش
زهر حلقه جهاني حلقه در گوش
حمايل پيکري از زر کاني
کشيده بر پرندي ارغواني
سر آغوشي بر آموده به گوهر
به رسم چينيان افکنده بر سر
سيه شعري چو زلف عنبرافشان
فرود آويخت بر ماه درفشان
بدين طاوس کرداري همائي
روان شد چون تذروي در هوائي
نشاط دلبري در سر گرفته
نيازي ديده نازي در گرفته
سوي ديوار قصر آمد خرامان
زمين بوسيد شه را چون غلامان
گشاد از گوش گوهرکش بسي لعل
سم شبديز را کرد آتشين نعل
همان صد دانه مرواريد خوشاب
به فرق افشان خسرو کرد پرتاب
چو خسرو ديد ماه خرگهي را
چمن کرد از دل آن سرو سهي را
بهشتي ديد در قصري نشسته
بهشتي وار در بر خلق بسته
ز عشق او که ياري بود چالاک
ز کرسي خواست افتادن سوي خاک
به عياري ز جاي خويش برجست
برابر دست خود بوسيد و بنشست
زبان بگشاد با عذري دلاويز
ز پرسش کرد بر شيرين شکر ريز
که دايم تازه باش اي سرو آزاد
سرت سبز و رخت سرخ و دلت شاد
جهان روشن به روي صبح خندت
فلک در سايه سرو بلندت
دلم را تازه کرد اين خرمي ها
خجل کردي مرا از مردمي ها
ز گنج و گوهر و منسوج و ديبا
رهم کردي چو مهد خويش زيبا
ز نعلکهاي گوش گوهر آويز
فکندي لعل ها در نعل شبديز
ز بس گوهر که در نعلم کشيدي
به رخ بر رشته لعلم کشيدي
همين باشد نثار افشان کويت
به رويت شادم اي شادي به رويت
به من در ساختي چون شهد با شير
ز خدمتها نکردي هيچ تقصير
ولي در بستنت بر من چرا بود
خطا ديدم نگارا يا خطا بود
زمين وارم رها کردي به پستي
تو رفتي چون فلک بالا نشستي
نگويم بر توام بالائيي هست
که در جنس سخن رعنائيي هست
نه مهمان توام؟ بر روي مهمان
چار در بايدت بستن بدينسان
نشايد بست در بر ميهماني
که جز تو نيستش جان و جهاني
کريماني که با مهمان نشينند
به مهمان بهترک زين باز بينند
مگر ماهي تو يا حوراي پريوش
که نزديکت نباشد آمدن خوش
جوابش داد سرو لاله رخسار
که دايم باد دولت بر جهاندار
فلک بند کمر شمشير بادت
تن پيل و شکوه شير بادت
سري کز طوق تو جويد جدائي
مباد از بند بيدادش رهائي
به چشم نيک بينادت نکو خواه
مبادا چشم بد را سوي تو راه
مزن طعنه که بر بالا زدي تخت
کنيزان ترا بالا بود رخت
علم گشتم به تو در مهرباني
علم بالاي سر بهتر تو داني
من آن گردم که از راه تو آيد
اگر گرد تو بالا رفت شايد
تو هستي از سر صاحب کلاهي
نشسته بر سرير پادشاهي
من ار عشقت بر آورده فغاني
به بامي بر چو هندو پاسباني
جهانداران که ترکان عام دارند
به خدمت هندوئي بر بام دارند
من آن ترک سيه چشمم بر اين بام
که هندوي سپيدت شد مرا نام
و گر بالاي مه باشد نشستم
شهنشه را کمينه زير دستم
دگر گفتي که آنان کار جمندند
چنين بر روي مهمان در نبندند
نه مهماني توئي باز شکاري
طمع داري به کبک کوهساري
و گر مهماني اينک دادمت جاي
من اينک چون کنيزان پيش بر پاي
به صاحب ردي و صاحب قبولي
نشايد کرد مهمان را فضولي
حديث آنکه در بستم روا بود
که سرمست آمدن پيشم خطا بود
چو من خلوت نشين باشم تو مخمور
ز تهمت راي مردم کي بود دور
ترا بايست پيري چند هشيار
گزين کردن فرستادن بدين کار
مرا بردن به مهد خسرو آيين
شبستان را به من کردن نو آيين
چو من شيرين سواري زيني ارزد
عروسي چون شکر کاويني ارزد
تو مي خواهي مگر کز راه دستان
به نقلانم خوري چون نقل مستان
به دست آري مرا چون غافلان مست
چو گل بوئي کني اندازي از دست
مکن پرده دري در مهد شاهان
ترا آن بس که کردي در سپاهان
تو با شکر تواني کرد اين شور
نه با شيرين که بر شکر کند زور
شکر ريز ترا شکر تمام است
که شيرين شهد شد وين شهد خام است
دو لختي بود در يک لخت بستند
ز طاووس دو پر يک پر شکستند
دو دلبر داشتن از يکدلي نيست
دو دل بودن طريق عاقلي نيست
سزاوار عطارد شد دو پيکر
تو خورشيدي تو را يک برج بهتر
رها کن نام شيرين از لب خويش
که شيريني دهانت را کند ريش
تو از عشق من و من بي نيازي
به من بازي کني در عشقبازي
مزن شمشير بر شيرين مظلوم
ترا آن بس که بردي نيزه در روم
چو سلطان شو که با يک گوي سازد
نه چون هندو که باده گوي بازد
زده گوئي بده سوئيست ناورد
ز يک گوئي به يک گوئي رسد مرد
مرا از روي تو يک قبله در پيش
ترا قبله هزار از روي من بيش
اگر زيبا رخي رفت از کنارت
ازو زيباتر اينک ده هزارت
ترا مشگوي مشگين پر غزالان
ميفکن سگ بر اين آهوي نالان
ز دور اندازي مشکوي شاهم
که در زندان اين دير است چاهم
شوم در خانه غمناکي خويش
نگه دارم چو گوهر پاکي خويش
گل سر شوي ازين معني که پاکست
بسر برمي کنندش گرچه خاکست
بياسايد همه شب مرغ و ماهي
ثنياسايم من از جانم چه خواهي
منم چون مرغ در دامي گرفته
دري در بسته و بامي گرفته
چو طوطي ساخته با آهنين بند
به تنهائي چو عنقا گشته خرسند
تو در خرگاه و من در خانه تنگ
ترا روزي بهشت آمد مرا سنگ
چو من با زخم خو کردم درين خار
نه مرهم باد در عالم نه گلزار
دور روز عمر اگر داد است اگر دود
چنان کش بگذراني بگذرد زود
بلي چون رفت بايد زين گذرگاه
ز خارا به بريدن تا ز خرگاه
برين تن گو حمايل بر فلک بست
به سرهنگي حمايل چون کني دست
به گوري چون بري شير از کنارم
که شيرينم نه آخر شير خوارم
نه آن طفلم که از شيرين زباني
به خرمائي کليجم را ستاني
درين خرمن که تو بر تو عتابست
به يک جو با منت سالي حسابست
چو زهره ارغنوني را که سازم
بيازارم نخست آنگه نوازم
چو آتش گرچه آخر نور پاکم
به اول نوبت آخر دودناکم
نخست آتش دهد چرخ آنگهي آب
به حال تشنگان در بين و درياب
به فياضي که بخشد با رطب خار
که بي خارم نيابد کس رطب وار
رطب بي استخوان آبي ندارد
چو مه بي شب و من شيرينم اي شاه
بسي هم صحبتت باشد درين پوست
وليکن استخوان من مغزم اي دوست
تو در عشق من از مالي و جاهي
چه ديدي جز خداوندي و شاهي
کدامين ساعت از من ياد کردي
کدامين روزم از خود شاد کردي
کدامين جامه بر يادم دريدي
کدامين خواري از بهرم کشيدي
کدامين پيک را دادي پيامي
کدامين شب فرستادي سلامي
تو ساغر مي زدي با دوستان شاد
قلم شاپور مي زد تيشه فرهاد
دگر باره جهاندار از سر مهر
به گلرخ گفت کاي سرو سمن چهر
طبر خون با سهي سروت قرين باد
طبرزد با طبر خون همنشين باد
دهان جز من از جام لبت دور
سر جز من ز طوق غبغبت دور
عتابت گرچه زهر ناب دارد
گذر بر چشمه نوشاب دارد
نمي گويم که بر بالا چرائي
بلا منماي چون بالا نمائي
سهي سرو ترا بالا بلند است
به بالاتر شدن نادلپسند است
نثاري را که چشمم مي فشاند
کدامين منجنيق آنجا رساند
مرا بر قصر کش يک ميل بالا
نثار اشک بين يک پيل بالا
چو بر من گنج قارون ميفشاندي
چو قارونم چرا در خاک ماندي
دل اينجا در کجا خواهم گشادن
تن اينجا سر کجا خواهم نهادن
ثچو حلقه گر بيابم بر درت بار
درت را حلقه مي بوسم فلک وار
شوم چون حلقه در طرق بر دوش
خطا گفتم که چون در حلقه در گوش
مکن بر من جفا کز هيچ راهي
ندارم جز وفاداري گناهي
و گر دارم گناه آن دل رحيم است
گناه آدمي رسم قديم است
همه تندي مکن لختي بيارام
رها کن توسني چون من شدم رام
شباني پيشه کن بگذار گرگي
مکن با سر بزرگان سر بزرگي
نشايد خوي بد را مايه کردن
بزرگان را چنين بي پايه کردن
چو خاک انداختي بر آستانم
نه آنگاهيت خاک انداز خوانم؟
مگو کز راه من چون فتنه برخيز
چو برخيزم تو باشي فتنه انگيز
مکن کاين ظلم را پرواز بيني
گر از من ني ز گيتي باز بيني
نه هر خواني که پيش آيد توان خورد
نه هرچ از دست برخيزد توان کرد
نه هر دستي که تيغ نيز دارد
به خون خلق دست آويز دارد
من اين خواري ز خود بيم نه از تو
گناه از بخت بد بينم نه از تو
جرس بي وقت جنبانيد کوسم
دهل بي وقت زد بانگ خروسم
وگرنه در دمه سوزم که ديدي
چنين روزي بدين روزم که ديدي
غلط گفتم که عشقست اين نه شاهي
نباشد عشق بي فرياد خواهي
بکن چندان که خواهي ناز بر من
مزن چون راندگان آواز بر من
اگر بر من به سلطاني کني ناز
بگو تا خط به مولائي دهم باز
اگر گوشم بگيري تا فروشي
کنم در بيعت بيعت خموشي
و گر چشمم کني سر پيش دارم
پس اين چشم دگر در پيش آرم
کمر بنديت را بينم به خونم
کله داريت را دانم که چونم
اگر گردم سرم بر خنجر از تو
به سر گردم نگردانم سر از تو
مرا هم جان توئي هم زندگاني
گر آخر کس نمي داند تو داني
به هشياري و مستي گاه و بيگاه
نکردم جز خيالت را نظرگاه
کسي جز من گر اين شربت چشيدي
سر و کارش به رسوائي کشيدي
به خلوت جامه از غم مي دريدم
به زحمت جامه نو مي بريدم
بدان تا لشگر از من برنگردد
بناي پادشاهي در نگردد
نه رندي بوده ام در عشق رويت
که طنبوري به دست آيم به کويت
جهانداور منم در کار سازي
جهاندار از کجا و عشق بازي
ولي چون نام زلفت مي شنيدم
به تاج و تخت بوئي مي خريدم
به تن با ديگري خرسند بودم
ز دل تا جان ترا دربند بودم
به فتواي کژي آبي نخوردم
برون از راستي کاري نکردم
اگر گامي زدم در کامراني
جوان بودم چنين باشد جواني
دگر ره لعبت طاوس پيکر
گشاد ز درج لؤلؤ تنگ شکر
روان کرد از عقيق آن نقش زيبا
سخن هائي نگارين تر ز ديبا
کزان افزون که دوران جهانست
شب و روز و زمين و آسمانست
جهانداور جهاندار جهان باد
زمانه حکم کش او حکمران باد
به فراشي کواکب در جنابش
به سرهنگي سعادت در رکابش
مرا در دل ز خسرو صد غبار است
ز شاهي بگذر آن ديگر شمار است
هنوزم ناز دولت مينمائي
هنوز از راه جباري در آئي
هنوزت در سر از شاهي غرور است
دريغا کاين غرور از عشق دور است
تو از عشق من و من بي نيازي
ترا شاهي رسد يا عشقبازي
درين گرمي که باد سرد بايد
دل آسانست با دل درد بايد
نياز آرد کسي کو عشق باز است
که عشق از بي نيازان بي نياز است
نسازد عاشقي با سرفرازي
که بازي برنتابد عشق بازي
من آن مرغم که بر گل ها پريدم
هواي گرم تابستان نديدم
چو گل بودم ملک بانوي سقلاب
کنون دژ بانوي شيشه ام چو جلاب
چو سبزه لب به شير برف شستم
چو گل بر چشمه هاي سرد رستم
درين گور گلين و قصر سنگين
به اميد تو کردم صبر چندين
چو زر پالودم از گرمي کشيدن
فسردم چون يخ از سردي چشيدن
نه دستي کين جرس بر هم توان زد
نه غمخواري که با او دم توان زد
همه وقتي ترا پنداشتم يار
همه جائي ترا خواندم وفادار
تو هرگز در دلم جائي نکردي
چو دلداران مدارائي نکردي
مرا ديگر ز کشتن کي بود بيم
که جان کردم به شمشير تو تسليم
ترازو بر زمين چون يابد آهنگ
حسابش خاک بهتر داند از سنگ
گرم عقلي بود جائي نشينم
وگرنه بينم از خود آنچه بينم
گر از من خود نيايد هيچ کاري
که بر شايد گرفت از وي شماري
زنم چندان تظلم در زمانه
که هم تيري نشانم بر نشانه
چرا بايد که چون من سرو آزاد
بود در بند محنت مانده ناشاد
هنوزم در دل از خوبي طربهاست
هنوزم در سر از شوخي شغب هاست
هنوزم هندوان آتش پرستند
هنوزم چشم چون ترکان مستند
هنوزم غنچه گل ناشکفته است
هنوزم در دريائي نسفته است
هنوزم لب پر آب زندگانيست
هنوزم آب در جوي جوانيست
رخم سر خيل خوبان طراز است
کمينه خيل تاشم کبر و ناز است
ولي نعمت رياحين را نسيمم
وليعهد شکر در يتيمم
چراغ از نور من پروانه گردد
مه نو بيندم ديوانه گردد
عقيق از لعل من بر سر خورد سنگ
گل رويم ز روي گل برد رنگ
ترنج غبغبم را گر کني ياد
ز نخ بر خود زند نارنج بغداد
چو سيب رخ نهم بر دست شاهان
سبد واپس برد سيب سپاهان
به هر در کز لب و دندان ببخشم
دلي بستانم و صد جان ببخشم
من آرم در پلنگان سرفرازي
غزالان از من آموزند بازي
گوزن از حسرت اين چشم چالاک
ز مژگان زهر پالايد نه ترياک
گر آهو يک نظر سوي من آرد
خراج گردنم بر گردن آرد
به نازي روم را در جستجويم
به بوئي باختن در گفتگويم
بهار انگشت کش شد در نکوئي
هر انگشتم و صد چون است گوئي
بدين تري که دارد طبع مهتاب
نيارد ريختن بر دست من آب
چو ياقوتم نبيذ خام گيرد
برشوت با طبرزد جام گيرد
بهشت از قصر من دارد بسي نور
عيار از نار پستانم برد حور
به غمزه گرچه ترکي دل ستانم
به بوسه دل نوازي نيز دانم
ز بس کاورده ام در چشم هانور
ز ترکان تنگ چشمي کرده ام دور
ز تنگي کس به چشمم در نيايد
کسي با تنگ چشمان بر نيايد
چو بر مه مشگ را زنجير سازم
بسا شيرا کزو نخجير سازم
چو لعلم با شکر ناورد گيرد
تو مرد آر آنگهي نامرد گيرد
شکر همشيره دندان من شد
وفا هم شهري پيمان من شد
جهاني ناز دارم صد جهان شرم
دري در خشم دارم صد در آزرم
لب لعلم همان شکر فشانست
سر زلفم همان دامن کشانست
ز خوش نقلي که مي در جام ريزم
شکر در دامن بادام ريزم
اگرچه نار سيمين گشت سيبم
همان عاشق کش عاقل فريبم
رخم روزي که بفروزد جهان را
به زرنيخي فروشد ارغوان را
ز رعنائي که هست اين نرگس مست
نيالايد به خون هر کسي دست
چه شورشها که من دارم درين سر
چه مسکينان که من کشتم بر اين در
برو تا بر تو نگشايم به خون دست
که در گردن چنين خونم بسي هست
نخورده زخم دست راست بردار
به دست چپ کند عشقم چنين کار
تو سنگين دل شدي من آهنين جان
چنان دل را نشايد جز چنين جان
ملک بار دگر گفت از دل افروز
به گفتن گفتن از ما مي رود روز
مکن با من حساب خوبروئي
که صد ره خوبتر زاني که گوئي
فروغ چشمي اي دوري ز تو دور
چراغ صبحي اي نور علي نور
به دريا ماني از گوهر فشاني
ولي آب تو آب زندگاني
تو در آيينه ديدي صورت خويش
به چشم من دري صدبار ازان بيش
ترا گر بر زبان گويم دلارام
دهانم پر شکر گردد بدين نام
گرت خورشيد خوانم نيز هستي
که مه را بر فلک رونق شکستي
دل شکر دران تاريخ شد تنگ
که ياقوت تو بيرون آمد از سنگ
سهي سرو آن زمان شد در چمن سست
که سيمين نار تو بر نارون رست
رطب و استخوان آن شب شکستند
که خرماي لبت را نخل بستند
ارم را سکه رويت کليد است
وصالت چون ارم زان ناپديد است
قمر در نيکوي دل داده توست
شکر مولاي مولا زاده توست
گلت چون با شکر هم خواب گردد
طبرزد را دهان پر آب گردد
به هر مجلس که شهدت خوان درارد
به صورتهاي مومين جان در آرد
صدف چون بر گشايد کامراکام
کند در وام از آن دندان در فام
گر از يک موي خود نيمي فروشي
بخرم گر به اقليمي فروشي
بدين خوبي که رويت رشک ما هست
مبين در خود که خودبيني گناهست
مبادا چشم کس بر خوبي خويش
که زخم چشم خوبي را کند ريش
مريز آخر چو بر من پادشاهي
بدين سان خون من در بي گناهي
اگر شاهي نشان گوهرت کو
و گر شيريني آخر شکرت کو
رها کن جنگ و راه صلح بگشاي
نفاق آميز عذري چند بنماي
نه بد گفتم نه بد گوئيست کارم
و گر گفتم يکي را صد هزارم
اگر چه رسم خوبان تند خوئيست
نکوئي نيز هم رسم نکوئيست
خداوندان اگر تندي نمايند
به رحمت نيز هم لختي گرايند
مکن بيداد با يار قديمي
که گر تندي نگارا هم رحيمي
چو باد از آتشم تا کي گريزي
نه من خاک توام؟ آبم چه ريزي
ز تو با آنکه استحقاق دارم
سر از طوق نوازش طاق دارم
همه دانندگان را هست معلول
که باشد مستحق پيوسته محروم
مرا تا دل بود دلبر تو باشي
ز جان بگذر که جان پرور تو باشي
گر از بند تو خود جويم جدائي
ز بند دل کجا يابم رهائي
بس اين اسب جفا بر من دواندن
گهم در خاک و گه در خون نشاندن
به شيريني صلا در شهر دادن
به تلخي پاسخي چون زهر دادن
مرا سهل است کين بار آزمودم
مبارک باد بسيار آزمودم
بسا رخنه که اصل محکمي هاست
بسا انده که در وي خرمي هاست
جفا کردن نه بس فرخنده فاليست
مکن کامشب شبي آخر نه ساليست
دلم خوش کن که غمخوار آمدستم
ترا خواهم بدين کار آمدستم
چو شمع از پاي ننشينم بدين کار
که چون من هست شيرين جوي بسيار
همانا شمع از آن با آب ديده است
که او نيز از لب شيرين بريده است
گره بر دل چرا دارد ني قند
مگر کو نيز شيرين راست در بند
چرا نخل رطب بر دل خورد خار
مگر کو هم به شيرين شد گرفتار
هميدون شير اگر شيرين نبودي
به طفلي خلق را تسکين نبودي
به شيريني روند اين يک دو مسکين
تو شيريني و ايشان نيز شيرين؟
ز راه پاسخ آن ماه قصب پوش
ز شکر کرد شه را حلقه در گوش
گشاد از درج گوهر قفل ياقوت
رطب را قند داد و قند را قوت
مثالي داد مه را در سواري
براتي مشک و در پرده داري
ستون سرو را رفتن در آموخت
چو غنچه تيز شد چون گل برافروخت
به خدمت بوسه زد بر گوشه بام
که باشد خشت پخته عنبر خام
چو نوبت داشت در خدمت نمودن
برون زد نوبتي در دل ربودن
نخستين گفت کاي داراي عالم
بر آورده علم بالاي عالم
ز چين تا روم در توقيع نامت
قدر خان بنده و قصر غلامت
نه تنها خاک تو خاقان چين است
چنينت چند خاکي بر زمين است
هران پالوده اي کو خود بود زرد
به چربي يا به شيريني توان خورد
من آن پالوده روغن گذارم
که جز نامي ز شيريني ندارم
بلي تا گشتم از عالم پديدار
ترا بودم به جان و دل خريدار
نه پي در جستجوي کس فشردم
نه جز روي تو کس را سجده بردم
نديدم در تو بوي مهرباني
بجز گردن کشي و دل گراني
حساب آرزوي خويش کردن
به روي ديگران در پيش کردن
نه عشق اين شهوتي باشد هوائي
کجا عشق و تو اي فارغ کجائي
مرا پيلي سزد کو را کنم بند
تو شاهي بر تو نتوان بيدق افکند
به مهماني غزالي چون شود شير
ز گنجکشي عقابي کي شود سير
تو گر سروي و من پيش تو خاشاک
نه آخر هر دو هستيم از يکي خاک
سپند و عود بر مجمر يکي دان
بخور و دود و خاکستر يکي دان
کبابي بايد اين خان را نمک سود
مگس در پاي پيلان کي کند سود
زبانت آتشي خوش ميفروزد
خوش آن باشد که ديگت را نسوزد
چو سيلي کامدي در حوض ماهي
مراد خويشتن را برد خواهي
ز طوفان تو خواهم کرد پرهيز
بر اين در خواه بنشين خواه برخيز
کمند افکندنت بر قلعه ماه
چه بايد چون نيابي بر فلک راه
به شب بازي فلک را در نگيري
به افسون ماه را در بر نگيري
در ناسفته را گر سفت بايد
سخن در گوش دريا گفت بايد
بر باغ ارم پوشيده شاخست
غلط گفتم در روزي فراخست
من آبم نام آب زندگاني
تو آتش نام آن آتش جواني
نخواهم آب و آتش در هم افتد
کز ايشان فتنه ها در عالم افتد
به ار تا زنده باشم گرد آنکس
نگردم کز من او را بس بود بس
برو هم با شکر ميکن شکاري
ترا با شهد شيرين نيست کاري
شکر بوسي لب کس را نشايد
مگر دندان که او خردش بخايد
به شيرين بوسه را بازار تيز است
که شيريني لبش را خانه خيز است
به شيرين از شکر چندين مزن لاف
که از قصاب دور افتد قصب باف
دو باشد منجنيق از روي فرهنگ
يکي ابريشم اندازد يکي سنگ
به شکر نشکند شيريني کس
لب شيرين بود شکر شکن بس
ترا گر ناگواري بود از اين بيش
ز شکر ساختي گلشکر خويش
شکر خواهي و شيرين نيز خواهي
شکار ماه کن يا صيد ماهي
هواي قصر شيرينت تمامست
سر کوي شکر داني کدامست
من از خون جگر باريدن خويش
نپردازم بسر خاريدن خويش
نيايد شه پرستي ديگر از من
پرستاري طلب چابک تر از من
بياد من که باد اين ياد بدرود
نوا خوش مي زني گر نگسلد رود
به تندي چند گوئي با اسيران
تو ميگو تا نويسندت دبيران
ز غم خوردن دلي آزاد داري
به دم دادن سري پرباد داري
چه بايد با تو خون خوردن به ساغر
به دم فربه شدن چون ميش لاغر
ز تو گر کار من بد گشت بگذار
خدائي هست کو نيکو کند کار
نشينم هم در اين ويرانه وادي
بر انگيزم منادي بر منادي
که با شيرين چه بازي کرد پرويز
عروس اينجا کجا کرد او شکر ريز
بس آن يک ره که در دام اوفتادم
هم از نرخ و هم از نام اوفتادم
چو شد در نامها نامم شکسته
در بي نام و ننگان باد بسته
ز در بستن رقيبم رسته باشد
خزينه به که او در بسته باشد
ز قند من سمرها در جهانست
در قصرم سمرقندي از آنست
اگر بردر گشادن نيستم دست
توانم بر تو از گيسو رسن بست
گرم بايد چو مي در جامت آرم
به زلف چون رسن بر بامت آرم
ولي باد از رسن پايت ربود است
رسن بازي نمي داني چه سود است
همان به کانچه من ديدم بداغت
نسوزم روغن خود در چراغت
ز جوش خون دل چون باز گفتم
شبت خوش باد و روزت خوش که رفتم
بگفت اين و چو سرو از جاي برخاست
جبين را کج گرفت و فرق را راست
پرند افشاند و از طرف پرندش
جهان پر شد ز قالبهاي قندش
بدان آيين که خوبان را بود دست
ز نخدان مي گشاد و زلف مي بست
جمال خويش را در خز و خارا
به پوشيدن همي کرد آشکارا
گهي مي کرد نسرين را قصب پوش
گهي مي زد شقايق بر بناگوش
گهي بر فرق بند آشفته مي بود
گره مي بست و بر مه مشک ميسود
به زيور راست کردن دير ميشد
که پايش بر سر شمشير ميشد
ز نيکو کردن زنجير خلخال
نه نيکو کرد بر زنجيريان حال
ز گيسو گه کمر مي کرد و گه تاج
بدان تاج و کمر شه گشته محتاج
شقايق بستنش بر گردن ماه
کمند انداخته بر گردن شاه
در آن حلواپزي کرد آتشي نرم
که حلوا را بسوزد آتش گرم
چو هر هفت آنچه بايست از نکوئي
بکرد آن خوبروي از خوبروئي
به شوخي پشت بر شه کرد حالي
ز خورشيد آسمان را کرد خالي
در آن پيچش که زلفش تاب مي داد
سرينش ساق را سيماب مي داد
به گيسوي رسن وار از پس پشت
چو افعي هر که را مي ديد مي کشت
بلورين گردنش در طوق سازي
بدان مشگين رسن مي کرد بازي
دلي کز عشق آن گردن همي مرد
رسن در گردنش با خود همي برد
به رعنائي گذشت از گوشه بام
ز شاه آرام شد چون شد دلارام
بسي دادش به جان خويش سوگند
که تا باز آمد آن رعناي دلبند
نشست و لولو از نرگس همي ريخت
بدان آب از جهان آتش برانگيخت
بهر دستان که دل شايد ربودن
نمود آنچ از فسون بايد نمودن
عملهائي که عاشق را کند سست
عجب چست آيد از معشوقه چست
ملک چون ديد ناز آن نيازي
سپر بفکند از آن شمشير بازي
شکايت را به شيريني نهان کرد
ز شيرينان شکايت چون توان کرد
به شيرين گفت کاي چشم و چراغم
هماي گلشن و طاوس باغم
سرم را تاج و تاجم را سريري
هم از پاي افکني هم دست گيري
مرا دلبر تو و دلداري از تو
ز تو مستي و هم هشياري از تو
ندارم جز توئي کانجا کشم رخت
نه تاجي به ز تو کانجا زنم تخت
گرفتم کز من آزاري گرفتي
پي خونم چرا باري گرفتي
بدين ديري که آيي در کنارم
بدين زودي مکش لختي بدارم
نکو گفت اين سخن دهقان به نمرود
که کشتن دير بايد کاشتن زود
چه خواهي عذر يا جان هر دو اينک
تواني عيد و قربان هر دو اينک
مکن نازي که بار آرد نيازت
نوازش کن که از حد رفت نازت
به نوميدي دلم را بيش مشکن
نشاطم را چو زلف خويش مشکن
غم از حد رفت و غمخوارم کسي نيست
توئي و در تو غمخواري بسي نيست
غمي کان با دل نالان شود جفت
بهم سالان و هم حالان توان گفت
نشايد گفت با فارغ دلان راز
مخالف در نسازد ساز با ساز
فرو گير از سربار اين جرس را
به آساني برآر اين يک نفس را
جهان را چون من و چون تو بسي بود
بود با ما مقيم اربا کسي بود
ازين دروازه کو بالا و زيرست
نخواندستي که تا دير است ديرست
فريب دل بس است اي دل فريبم
نوازش کن که از حد شد شکيبم
بساز اي دوست کارم راکه وقت است
ز سر بنشان خمارم را که وقت است
بس است اين طاق ابرو ناگشادن
به طاقي با نطاقي وا نهادن
درفرخار بر فغفور بستن
به جوي موليان بر پل شکستن
غم عالم چرا بر خود نهادي
رها کن غم که آمد وقت شادي
به روز ابر غم خوردن صوابست
تو شادي کن که امروز آفتابست
شبيخون بر شکسته چند سازي
گرفته با گرفته چند بازي
نه دانش باشد آنکس را نه فرهنگ
که وقت آشتي پيش آورد جنگ
خردمندي که در جنگي نهد پاي
بماند آشتي را در ميان جاي
در اين جنگ آشتي رنگي برانگيز
زماني تازه شو تا کي شوي تيز
به روي دوستان مجلس برافروز
که تا روشن شود هم چشم و هم روز
به بستان آمدم تا ميوه چينم
منه خار و خسک در آستينم
ز چشم و لب در اين بستان پدرام
گهي شکر گشائي گاه بادام
در اين بستان مرا کو خيز و بستان
ترنج غبغب و نارنج پستان
سنان خشم و تير طعنه تا چند
نه جنگ است اين در پيکار دربند
تو اي آهو سرين نز بهر جنگي
رها کن برددان خوي پلنگي
فرود آي از سر اين کبر و اين ناز
فرود آورده خود را مينداز
در انديش ار چه کبکت نازنين است
که شاهيني و شاهي در کمين است
هم آخر در کنار پستم افتي
به دست آئي و هم در دستم افتي
همان بازي کنم با زلف و خالت
که با من مي کند هر شب خيالت
چه کار افتاده کاين کار اوفتاده
بدين درمانده چون بخت ايستاده
نه بوي شفقتي در سينه داري
نه حق صحبت ديرينه داري
گليم خويشتن را هر کس از آب
تواند بر کشيد اي دوست مشتاب
چو دورت بينم از دمساز گشتن
رهم نزديک شد در بازگشتن
اگر خواهي حسابم را دگر کن
ره نزديک را نزديکتر کن
گره بگشاي ز ابروي هلالي
خزينه پر گهر کن خانه خالي
نخواهي کاريم در خانه خويش
مبارک باد گيرم راه در پيش
بدان ره کامدم دانم شدن باز
چنان کاول زدم دانم زدن ساز
به داروي فراموشي کشم دست
به ياد ساقي ديگر شوم مست
به جلاب دگر نوشين کنم جام
به حلواي دگر شيرين کنم کام
ز شيرين مهر بردارم دگر بار
شکر نامي به چنگ آرم شکربار
نبيد تلخ با او مي کنم نوش
ز تلخيهاي شيرين گر کنم گوش
دلم در باز گشتن چاره ساز است
سخن کوتاه شد منزل دراز است
به خدمت شمسه خوبان خلخ
زمين را بوسه داد و داد پاسخ
که دايم شهريارا کامران باش
به صاحب دولتي صاحبقران باش
مبادا بي تو هفت اقليم را نور
غبار چشم زخم از دولتت دور
هزارت حاجت از شاهي رواباد
هزارت سال در شاهي بقاباد
کسي کو باده بر يادت کند نوش
گر آنکس خود منم بادت در آغوش
بس است اين زهر شکر گون فشاندن
بر افسون خوانده اي افسانه خواندن
سخن هاي فسون آميز گفتن
حکايت هاي بادانگيز گفتن
به نخجير آمدن با چتر زرين
نهادن منتي بر قصر شيرين
نباشد پادشاهي را گزندي
زدن بر مستمندي ريشخندي
به صيد اندر سگي توفير کردن
به توفير آهوئي نخجير کردن
چو من گنجي که مهرم خاک نشکست
به سردستي نيايم بر سر دست
تو زين بازيچه ها بسيار داني
وزين افسانها بسيار خواني
خلاف آن شد که با من در نگيرد
گل آرد بيد ليکن برنگيرد
تو آن رودي که پايانت ندانم
چو دريا راز پنهانت ندانم
من آن خانيچه ام کابم عيانست
هر آنچم در دل آيد بر زبانست
کسي در دل چو دريا کينه دارد
که دندان چون صدف در سينه دارد
حريفي چرب شد شيرين بر اين بام؟
کزين چربي و شيريني شود رام؟
شکر گفتاريت را چون نيوشم
که من خود شهد و شکر مي فروشم
زباني تيز مي بينم دگر هيچ
جگرسوزي و جز سوز جگر هيچ
سخن تا کي ز تاج و تخت گوئي
نگوئي سخته اما سخت گوئي
سخن را تلخ گفتن تلخ رائيست
که هر کس را درين غار اژدهائيست
سخن با تو نگويم تا نسنجم
نسنجيده مگو تا من نرنجم
قرار کارها دير اوفتد دير
که من آيينه بردارم تو شمشير
سخن در نيک و بد دارد بسي روي
ميان نيک و بد باشد يکي موي
درين محمل کسي خوشدل نشيند
که چشم زاغ پيش از پس ببيند
سر و سنگست نام و ننگ زنهار
مزن بر آبگينه سنگ زنهار
سخن تا چند گوئي از سر دست
همانا هم تو مستي هم سخن مست
سخن کان از دماغ هوشمند است
گر از تحت الثري آيد بلند است
سخنگو چون سخن بيخود نگويد
اگر جز بد نگويد بد نگويد
سخن بايد که با معيار باشد
که پر گفتن خران را بار باشد
يکي زين صد که مي گوئي رهي را
نگويد مطربي لشگر گهي را
اگر گردي به درد سر کشيدن
ز تو گفتن ز من يک يک شنيدن
گرت بايد به يک پوشيده پيغام
برآوردن تواني صد چنين کام
عروسي را چو من کردي حصاري
پس از عالم عروسي چشم داري
ببين در اشک مرواريد پوشم
مکن بازي به مرواريد گوشم
به آه عنبرينم بين که چونست
که عقد عنبرينه ام پر ز خونست
لب چون نار دانم بين چه خرد است
که نارم راز بستان دزد بر است
مگر بر فندق دستم زني سنگ
که عناب لبم دارد دلي تنگ
مبارک رويم اما در عماري
مبارک بادم اين پرهيزگاري
مکن گستاخي از چشمم بپرهيز
که در هر غمزه دارد دشنه تيز
هر آن موئي که در زلفم نهفته است
بر او ماري سيه چون قير خفته است
ترا با من دم خوش در نگيرد
به قنديل يخ آتش در نگيرد
به طمع اين رسن در چه نيفتم
به حرص اين شکار از ره نيفتم
دلت بسيار گم مي گردد از راه
درو زنگي ببايد بستن از آه
نبيني زنگ در هر کارواني
ز بهر پاس مي دارد فغاني
سحر تا کاروان نارد شباهنگ
نبندد هيچ مرغي در گلو زنگ
غلط راني که زخمه ات مطلق افتاد
بر ادهم مي زدي بر ابلق افتاد
به هندوستان جنيبت مي دواندي
غلط شد ره به بابل باز ماندي
به دريا مي شدي در شط نشستي
به گل رغبت نمودي لاله بستي
به جان داروي شيرين ساز کردي
ولي روزه به شکر باز کردي
ترا من يار و آنگه جز منت يار؟
ترا اين کار و آنگه با منت کار؟
مکن چندين بر اين غمخوار خواري
که کردي پيش از اين بسيار زاري
برو فرموش کن ده رانده اي را
رها کن در دهي وامانده اي را
چو فرزندي پدر مادر نديده
يتيمانه به لقمه پروريده
چو غولي مانده در بيغوله گاهي
که آنجا نگذرد موري به ماهي
ز تو کامي نديده در زمانه
شده تير ملامت را نشانه
در اين سنگم رها کن زار و بي زور
دگر سنگي برونه تا شود گور
چو باشد زير و بالا سنگ بر سنگ
بپوشد گرچه باشد ننگ بر ننگ
همان پندارم اي دلدار دلسوز
که افتادم ز شبديز اولين روز
جوانمردي کن از من بار بردار
گل افشاني بس از ره خار بردار
گل افشاندن غبار انگيختن چند
نمک خوردن نمکدان ريختن چند
بس آن کز بهر تو بيچاره گشتم
ز خان و مان خويش آواره گشتم
مرا آن روز شادي کرد بدرود
که شيرين را رها کردي به شهرود
من مسکين که و شهر مداين
چه شايد کردن (المقدور کاين)
ترا مثل تو بايد سر بلندي
چه برخيزد ز چون من مستمندي
چه آنجا کن کز او آبي برآيد
رگ آنجا زن کز او خوني گشايد
بناي دوستي بر باد دادي
مگر کاکنون اساس نو نهادي
گليم نو کز او گرمي نيايد
کهن گردد کجا گرمي فزايد
درختي کز جواني کوژ برخاست
چو خشک و پير گردد کي شود راست
قدم برداشتي و رنجه بودي
کرم کردي خدواندي نمودي
وليک امشب شب در ساختن نيست
اميد حجره وا پرداختن نيست
هنوز اين زيربا در ديگ خامست
هنوز اسباب حلوا ناتمام است
تو امشب بازگرد از حکمراني
به مستان کرد نتوان ميهماني
چو وقت آيد که گردد پخته اين کار
توانم خواندنت مهمان دگربار
به عالم وقت هر چيزي پديد است
در هر گنج را وقتي کليد است
نبيني مرغ چون بي وقت خواند
بجاي پرفشاني سر فشاند
چو خسرو ديد کان معشوق طناز
ز سر بيرون نخواهد کردن آن ناز
فسوني چند با خواهش بر آمود
فسون بردن به بابل کي کند سود
بلابه گفت کاي مقصود جانم
چراغ ديده و شمع روانم
سرم را بخت و بختم را جواني
دلم را جان و جان را زندگاني
چو گردون با دلم تا کي کني حرب
به بستوي تهي ميکن سرم چرب
به عشوه عاشقي را شاد ميکن
مبارک مرده اي آزاد ميکن
نبيني عيب خود در تند خوئي
بدينسان عيب من تا چند گوئي
چو کوري کو نبيند کوري خويش
به صد گونه کشد عيب کسان پيش
ز لعل اين سنگها بيرون ميفکن
به خاک افکنديم در خون ميفکن
هلاکم کردي از تيمار خواري
عفاک الله زهي تيمار داري
شب آمد برف مي ريزد چو سيماب
ز يخ مهري چو آتش روي برتاب
مکن کامشب ز برفم تاب گيرد
بدا روزا که اين برف آب گيرد
يک امشب بر در خويشم بده بار
که تا خاک درت بوسم فلک وار
به زانوي ادب پيشت نشينم
بدوزم ديده وانگه در تو بينم
ره آنکس راست در کاشانه تو
که دوزد چشم خود در خانه تو
مدان آن دوست را جز دشمن خويش
که يابي چشم او بر روزن خويش
بر آنکس دوستي باشد حلالت
که خواهد بيشي اندر جاه و مالت
رفيقي کو بود بر تو حسدناک
به خاکش ده که نرزد صحبتش خاک
مکن جانا به خون حلق مرا تر
مدارم بيش ازين چون حلقه بر در
عذابم ميدهي وان ناصوابست
بهشت است اين و در دوزخ عذابست
بهشتي ميوه اي داري رسيده
به جز باغ بهشتش کس نديده
بهشت قصر خود را باز کن در
درخت ميوه را ضايع مکن بر
رطب بر خوان رطبخواري نه بر خوان
سکندر تشنه لب بر آب حيوان
درم بگشاي و راه کينه دربند
کمر در خدمت ديرينه دربند
و گر ممکن نباشد در گشادن
غريبي را يک امشب بار دادن
برافکن برقع از محراب جمشيد
که حاجتمند برقع نيست خورشيد
گر آشفته شدم هوشم تو بردي
ببر جوشم که سر جوشم تو بردي
مفرح هم تو داني کرد بر دست
که هم ياقوت و هم عنبر ترا هست
لبي چون انگبين داري ز من دور؟
زبان در من کشي چون نيش زنبور؟
مکن با اين همه نرمي درشتي
که از قاقم نيايد خار پشتي
چنان کن کز تو دلخوش باز گردم
به ديدار تو عشرت ساز گردم
قدم گر چه غبارآلود دارم
به ديدار تو دل خشنود دارم
و گر بر من نخواهد شد دلت راست
به دشواري تواني عذر آن خواست
مکن بر فرق خسرو سنگ باري
چو فرهادش مکش در سنگ ساري
کسي کاندازد او بر آسمان سنگ
به آزار سر خود دارد آهنگ
شکست سرکني خون بر تن افتد
قفاي گردنان بر گردن افتد
گذر بر مهر کن چون دلنوازان
به من بازي مکن چون مهره بازان
نه هر عاشق که يابي مست باشد
نه هر کز دست شد زان دست باشد
گهي با من به صلح و گه به جنگي
خدا توبه دهادت زين دو رنگي
سپيدي کن حقيقت يا سياهي
که نبود مار ماهي مار و ماهي
شدي بدخو ندانم کاين چه کين است
مگر کايين معشوقان چنين است
مرا تا بيش رنجاني که خاموش
چو دريا بيشتر پيدا کنم جوش
ترا تا پيش تر گويم که بشتاب
شوي پستر چو شاگرد رسن تاب
مزن چندين جراحت بر دل تنگ
دلست اين دل نه پولاد است و نه سنگ
به کام دشمنم کردي نه نيکوست
که بد کاريست دشمن کامي اي دوست
بده يک وعده چون گفتار من راست
مکن چندين کجي در کار من راست
به رغم دشمنان بنواز ما را
نهان ميسوز و ميساز آشکارا
به شور انگيختن چندين مکن زور
که شيرين تلخ گردد چون شود شور
بکن چربي که شيرينيت يارست
که شيريني به چربي سازگارست
ترا در ابر مي جستم چو مهتاب
کنونت يافتم چون ابر بي آب
چراغي عالم افروزنده بودي
چو در دست آمدي سوزنده بودي
گلي ديدم ز دورت سرخ و دلکش
چو نزديک آمدي خود بودي آتش
عتاب از حد گذشته جنگ باشد
زمين چون سخت گردد سنگ باشد
نه هر تيغي بود با زخم هم پشت
نه يکسان رويد از دستي ده انگشت
توانم من کز اينجا باز گردم
به از تو با کسي دمساز گردم
وليکن حق خدمت مي گزارم
نظر بر صحبت ديرينه دارم
اجازت داد شيرين باز لب را
که در گفت آورد شيرين رطب را
عقيق از تارک لؤلؤ برانگيخت
گهر مي بست و مرواريد مي ريخت
نخستين گفت کاي شاه جوانبخت
به تو آراسته هم تاج و هم تخت
به نيروي تو بر بدخواه پيوست
علم را پاي باد و تيغ را دست
به بالاي تو دولت را قبا چست
به بازوي تو گردون را کمان سست
ز يارت بخت باد از بخت ياري
که پشتيوان پشت روزگاري
پس آنگه تند شد چون کوه آتش
به خسرو گفت کي سالار سرکش
تو شاهي رو که شه را عشقبازي
تکلف کردني باشد مجازي
نباشد عاشقي جز کار آنکس
که معشوقيش باشد در جهان بس
مزن طعنه مرا در عشق فرهاد
به نيکي کن غريبي مرده را ياد
مرا فرهاد با آن مهرباني
برادر خوانده اي بود آن جهاني
نه يکساعت به من در تيز ديده
نه از شيرين جز آوازي شنيده
بدان تلخي که شيرين کرد روزش
چو عود تلخ شيرين بود سوزش
از او ديدم هزار آزرم دلسوز
که نشنيدم پيامي از تو يکروز
مرا خاري که گل باشد بر آن خار
به از سروي که هرگز ناورد بار
ز آهن زير سر کردن ستونم
به از زرين کمر بستن به خونم
مسي کز وي مرا دستينه سازند
به از سيمي که در دستم گدازند
چراغي کو شبم را برفروزد
به از شمعي که رختم را بسوزد
بود عاشق چو دريا سنگ در بر
منم چون کوه دايم سنگ بر سر
به زندان مانده چون آهن درين سنگ
دل از شادي و دست از دوستان تنگ
مبادا تنگدل را تنگ دستي
که با ديوانگي صعب است مستي
چو مستي دارم و ديوانگي هست
حريفي نايد از ديوانه مست
قلم در کش به حرف دست سايم
که دست حرف گيران را نشايم
همان انگار کامد تند بادي
ز باغت برد برگي بامدادي
مرا سيلاب محنت در بدر کرد
تو رخت خويشتن برگير و برگرد
من اينک مانده ام در آتش تيز
تو در من بين و عبرت گير و بگريز
هوا کافور بيزي مي نمايد
هواي ما اگر سرد است شايد
چو ابر از شور بختي شد نمک بار
دل از شيرين شورانگيز بردار
هوا داري مکن شب را چو خفاش
چو باز جره خور روز روباش
شد آن افسانه ها کز من شنيدي
گذشت آن مهربانيها که ديدي
شعيري زان شعار نو نماند است
و گر تازي نداني جو نماند است
نه آن ترکم که من تازي ندانم
شکن کاري و طنازي ندانم
فلک را طنزگه کوي من آمد
شکن خود کار گيسوي من آمد
دلت گر مرغ باشد پر نگيرد
دمت گر صبح باشد در نگيرد
اگر صد خواب يوسف داري از بر
هماني و همان عيسي و بس خر
گر آنگه مي زدي يک حربه چون ميغ
چو صبح اکنون دو دستي ميزني تيغ
بدي ديلم کيائي برگزيدي
تبر بفروختي زوبين خريدي
برو کز هيچ روئي در نگنجي
اگر موئي که موئي در نگنجي
به زور و زرق کسب اندوزي خويش
نشايد خورد بيش از روزي خويش
گره بر سينه زن بي رنج مخروش
ادب کن عشوه را يعني که خاموش
حلالي خور چو بازان شکاري
مکن چون کرکسان مردار خواري
مرا شيرين بدان خوانند پيوست
که بازيهاي شيرين آرم از دست
يکي را تلخ تر گريانم از جام
يکي را عيش خوشتر دارم از نام
گلابم گر کنم تلخي چه باکست
گلاب آن به که او خود تلخ ناکست
نبيذي قاتلم بگذارم از دست
که از بويم بماني سالها مست
چو نام من به شيريني بر آيد
اگر گفتار من تلخ است شايد
دو شيريني کجا باشد بهم نغز
رطب با استخوان به جوز با مغز
درشتي کردنم نزخار پشتي است
بسا نرمي که در زير درشتي است
گهر در سنگ و خرما هست در خار
وز اينسان در خرابي گنج بسيار
تحمل را بخود کن رهنموني
نه چنداني که بار آرد زبوني
زبوني کان ز حد بيرون توان کرد
جهودي شد جهودي چون توان کرد
چو خرگوش افکند در بردباري
کند هر کودکي بروي سواري
چو شاهين باز ماند از پريدن
ز گنجشکش لگد بايد چشيدن
شتر کز هم جدا گردد قطارش
ز خاموشي کشد موشي مهارش
کسي کو جنگ شيران آزمايد
چو شير آن به که دنداني نمايد
سگان وقتي که وحشت ساز گردند
ز يکديگر به دندان باز گردند
پس آنگه بر زبان آورد سوگند
به هوش زيرک و جان خردمند
به قدر گنبد پيروزه گلشن
به نور چشمه خورشيد روشن
به هر نقشي که در فردوس پاکست
به هر حرفي که در منشور خاکست
بدان زنده گه او هرگز نميرد
به بيداري که خواب او را نگيرد
به دارائي که تن ها را خورش داد
به معبودي که جان را پرورش داد
که بي کاوين اگر چه پادشاهي
ز من برنايدت کامي که خواهي
بدين تندي ز خسرو روي برتافت
ز دست افکند گنجي را که دريافت
شباهنگام کاهوي ختن گرد
ز ناف مشک خود خود را رسن کرد
هزار آهو بره لبها پر از شير
بر اين سبزه شدند آرامگه گير
ملک چون آهوي نافه دريده
عتاب يار آهو چشم ديده
ز هر سو قطره هاي برف و باران
شده بارنده چون ابر بهاران
ز هيبت کوه چون گل مي گدازيد
ز برف ارزيز بر دل مي گدازيد
به زير خسرو از برف درم ريز
نقاب نقره بسته خنگ شبديز
زبانش موي شد وز هيچ روئي
به مشگين موي در نگرفت موئي
بسي ناليد تا رحمت کند يار
به صد فرصت نشد يک نکته بر کار
نفيرش گرچه هر دم تيزتر بود
جوابش هر زمان خونريزتر بود
چو پاسي از شب ديجور بگذشت
از آن در شاه دل رنجور بگذشت
فرس مي راند چون بيمار خيزان
ز ديده بر فرس خوناب ريزان
سر از پس مانده ميشد با دل ريش
رهي بي خويشتن بگرفته در پيش
نه پاي آنکه راند اسب را تيز
نه دست آن که برد پاي شبديز
سرشک و آه راه ره توشه بسته
ز مرواريد بر گل خوشه بسته
درين حسرت که آوخ گر درين راه
پديدار آمدي يا کوه يا چاه
مگر بودي درنگم را بهانه
بماندي رختم اين جا جاوادانه
گهي مي زد ز تندي دست بر دست
گهي دستارچه بر ديده مي بست
چو آمد سوي لشکرگاه نوميد
دلش مي سوخت از گرمي چو خورشيد
دريد ابر سياه از سبز گلشن
بر آمد ماهتابي سخت روشن
شهنشه نوبتي بر چرخ پيوست
کنار نوبتي را شقه بر بست
نه از دل در جهان نظاره مي کرد
بجاي جامه دل را پاره مي کرد
به آسايش نمودن سر نمي داشت
سر از زانوي حسرت برنمي داشت
نديم و حاجب و جاندار و دستور
همه رفتند و خسرو ماند و شاپور
به صنعت هر دم آن استاد نقاش
بر او نقش طرب بستي که خوش باش
زدي بر آتش سوزان او آب
به رويش در بخنديدي چو مهتاب
دلش دادي که شيرين مهربانست
بدين تلخي مبين کش در زبانست
اگر شيرين سر پيکار دارد
رطب داني که سر با خار دارد
مکن سودا که شيرين خشم ريزد
ز شيريني بجز صفرا چه خيزد
مرنج از گرمي شيرين رنجور
که شيريني به گرمي هست مشهور
ملک چون جاي خالي ديد از اغيار
شکايت کرد با شاپور بسيار
که ديدي تا چه رفت امروز با من
چه کرد آن شوخ عالم سوز با من
چه بي شرمي نمود آن ناخدا ترس
چو زن گفتي کجا شرم و کجا ترس
کله چون نارون پيشش نهادم
به استغفار چون سرو ايستادم
تبر بر نارون گستاخ ميزد
به دهره سرو بن را شاخ ميزد
نه زان سرما نوازش گرم گشتش
نه دل زان سخت روئي نرم گشتش
زبانش سر بسر تير و تبر بود
يکايک عذرش از جرمش بتر بود
بلي تيزي نمايد يار با يار
نه تا اين حد که باشد خار با خار
ز تيزي نيز من دارم نشاني
مرا در کالبد هم هست جاني
اگر هاروت بابل شد جمالش
و گر سر بابل هندوست خالش
ز بس سردي که چون يخ شد سرشتم
فسون هر دو را بر يخ نوشتم
غمش را کز شکيبائي فزونست
من غمخواره مي دانم که چونست
سرشت طفل بد را دايه داند
بد همسايه را همسايه داند
مرا او دشمني آمد نهاني
نهفته کين و ظاهر مهرباني
چه خواهش کان نکردم دوش با او
نپذرفت و جدا شد هوش با او
سخنهاي خوش از هر رسم و راهي
بگفتم سالي و نشنيد ماهي
شب آمد روشنائي هم نبخشيد
شکست و موميائي هم نبخشيد
اگر چه وصل شيرين بي نمک نيست
وزو شيرين تري زير فلک نيست
مرا پيوند او خواري نيرزد
نمک خوردن جگرخواري نيرزد
به زير پاي پيلان در شدن پست
به از پيش خسيسان داشتن دست
به آب اندر شدن غرفه چو ماهي
از آن به کز وزغ زنهار خواهي
به ناخن سنگ بر کندن ز کهسار
به از حاجت به نزد ناسزاوار
همه کس در در آب پاک يابد
کسي کو خاک جويد خاک يابد
چرا در سنگ ريزه کان کنم کان
چه بي روغن چراغي جان کنم جان
چه بايد ملک جان دادن به شوخي
که بنشيند کلاغش بر کلوخي
مرا چون من کسي بايد به ناموس
که باشد همسر طاوس طاوس
نخستين خاک را بوسيد شاپور
پس آنگه زد بر آتش آب کافور
کز اين تندي نبايد تيز بودن
جوانمرديست عذرانگيز بودن
ستيز عاشقان چون برق باشد
ميان ناز و وحشت فرق باشد
اگر گرمست شيرين هست معذور
که شيريني به گرمي هست مشهور
نه شيرين خود همه خرما دهاني
ندارد لقمه بي استخواني
گرت سر گردد از صفراي شيرين
ز سر بيرون مکن سوداي شيرين
مگر شيرين از آن صفرا خبر داشت
که چندان سر که در زير شکر داشت
چو شيريني و ترشي هست در کار
از اين صفرا و سودا دست مگذار
عجب نايد ز خوبان زود سيري
چنانک از سگ سگي وز شير شيري
شبه با در بود عادت چنين است
کليد گنج زرين آهنين است
به جور از نيکوان نتوان بريدن
ببايد ناز معشوقان کشيدن
همه خوبان چنين باشند بدخوي
عروسي کي بود بيرنگ و بي بوي
کدامين گل بود بي زحمت خار
کدامين خط بود بي زخم پرگار
ز خوبان توسني رسم قديمست
چو مار آبي بود زخمش سليمست
رهائي خواهي از سيلاب اندوه
قدم بر جاي بايد بود چون کوه
گر از هر باد چون کاهي بلرزي
اگر کوهي شوي کاهي نيرزي
به ار کامت به ناکامي برآيد
که بوي عنبر از خامي برآيد
بر آن مه ترکتازي کرد نتوان
که بر مه دست يازي کرد نتوان
زنست آخر در اندر بند و مشتاب
که از روزن فرود آيد چو مهتاب
مگر ماه و زن از يک فن در آيند
که چون دربندي از روزن در آيند
چه پنداري که او زين غصه دورست
نه دورست او ولي دانم صبورست
گر از کوه جفا سنگي در افتد
ترا بر سايه او را بر سر افتد
و گر خاري ز وحشت حاصل آيد
ترا بر دامن او را بر دل آيد
يک امشب ار صبوري کرد بايد
شب آبستن بود تا خود چه زايد
ندارد جاودان طالع يکي خوي
نماند آب دايم در يکي جوي
همه ساله نباشد کامکاري
گهي باشد عزيزي گاه خواري
بهر نازي که بر دولت کند بخت
نبايد دولتي را داشتن سخت
کجا پرگار گردش ساز گردد
به گردش گاه اول باز گردد
هر آن رايض که او توسن کند رام
کند آهستگي با کره خام
به صبرش عاقبت جائي رساند
که بروي هر که را خواهد نشاند
به صبر از بند گردد مرد رسته
که صبر آمد کليد کار بسته
گشايد بند چون دشوار گردد
بخندد صبح چون شب تار گردد
اميدم هست کاين سختي سرآيد
مراد شه بدين زودي برآيد
بدين وعده ملک را شاد مي کرد
خرابي را به رفق آباد مي کرد
ز دولت بر رخ شه خال ميزد
چو اختر مي گذشت او فال ميزد
همان صاحب سخن پير کهن سال
چنين آگاه کرد از صورت حال
که چون بي شاه شد شيرين دلتنگ
به دل بر مي زد از سنگين دلي سنگ
ز مژگان خون بي اندازه مي ريخت
به هر نوحه سرشگي تازه مي ريخت
چو مرغي نيم کشت افتادن و خيزان
ز نرگس بر سمن سيماب ريزان
مژه بر نرگسان مست مي زد
ز دست دل به سر بر دست مي زد
هوا را تشنه کرد از آه بريان
زمين را آب داد از چشم گريان
نه دست آنکه غم را پاي دارد
نه جاي آنکه دل بر جاي دارد
چو از بي طاقتي شوريده دل شد
از آن گستاخ روئيها خجل شد
به گلگون بر کشيد آن تنگدل تنگ
فرس گلگون و آب ديده گلرنگ
برون آمد بر آن رخش خجسته
چو آبي بر سر آتش نشسته
رهي باريک چون پرگار ابروش
شبي تاريک چون ظلمات گيسوش
تکاور بر ره باريک مي راند
خدا را در شب تاريک مي خواند
جهان پيمايش از گيتي نوردي
گرو برده ز چرخ لاجوردي
به آيين غلامان راه برداشت
پي شبديز شاهنشاه برداشت
بهر گامي که گلگونش گذر کرد
به گلگون آب ديده خاک تر کرد
همي شد تا به لشکرگاه خسرو
جنيبت راند تا خرگاه خسرو
زبان پاسبانان ديد بسته
حمايل هاي سرهنگان گسسته
همه افيون خور مهتاب گشته
ز پاي افتاده مست خواب گشته
به هم بر شد در آن نظاره کردن
نمي دانست خود را چاره کردن
ز درگاه ملک مي ديد شاپور
که مي راند سواري پر تک از دور
به افسونها در آن تابنده مهتاب
ملک را برده بود آن لحظه در خواب
برون آمد سوي شيرين خرامان
نکرد آگه کسي را از غلامان
بدو گفت اي پري پيکر چه مردي
پري گر نيستي اينجا چه گردي
که شير اينجا رسد بي زور گردد
و گر مار آيد اينجا مور گردد
چو گلرخ ديد در شاپور بشناخت
سبک خود را ز گلگون اندر انداخت
عجب در ماند شاپور از سپاسش
فراتر شد که گردد روشناسش
نظر چون بر جمال نازنين زد
کله بر آسمان سر بر زمين زد
بپرسيدش که چون افتاد رايت
که ما را توتيا شد خاک پايت
پري پيکر نوازشها نمودش
به لفظ مادگان لختي ستودش
گرفتش دست و يکسو برد از آن پيش
حکايت کرد با او قصه خويش
از آن شوخي و ناداني نمودن
خجل گشتن پشيماني فزودن
وزان افسانه هاي خام گفتن
سخن چون مرغ بي هنگام گفتن
نمود آنگه که چون شه بارگي راند
دلم در بند غم يکبارگي ماند
چنان در کار خود بيچاره گشتم
که منزلها ز عقل آواره گشتم
وزان بيچارگي کردم دليري
کند وقت ضرورت گور شيري
تو دولت بين که تقدير خداوند
مرا در دست بدخواهي نيفکند
چو اين برخواسته برخواست آمد
به حکم راست آمد راست آمد
کنون خود را ز تو بي بيم کردم
به آمد را به تو تسليم کردم
دو حاجت دارم و در بند آنم
برآور زانکه حاجتمند آنم
يکي شه چون طرب را گوش گيرد
جهان آواز نوشانوش گيرد
مرا در گوشه تنها نشاني
نگوئي راز من شه را نهاني
بدان تا لهو و نازش را ببينم
جمال جان نوازش را ببينم
دوم حاجت که گر يابد به من راه
به کاوين سوي من بيند شهنشاه
گر اين معني بجاي آورد خواهي
بکن ترتيب تا ماند سياهي
و گرنه تا ره خود پيش گيرم
سر خويش و سراي خويش گيرم
چو روشن گشت بر شاپور کارش
به صد سوگند شد پذرفتگارش
بر آخر بست گلگون را چو شبديز
در ايوان برد شيرين را چو پرويز
دو خرگه داشتي خسرو مهيا
بر آموده به گوهر چون ثريا
يکي ظاهر ز بهر باده خوردن
يکي پنهان ز بهر خواب کردن
پريرخ را بسان پاره نور
سوي آن خوابگاه آورد شاپور
گرفتش دست و بنشاندش بر آن دست
برون آمد در خرگه فرو بست
به بالين شه آمد دل گشاده
به خدمت کردن شه دل نهاده
زماني طوف مي زد گرد گلشن
زماني شمع را مي کرد روشن
ز خواب خوش در آمد ناگهان شاه
جبين افروخته چون بر فلک ماه
ستايش کرد بر شاپور بسيار
که اي من خفته و بختم تو بيدار
به اقبال تو خوابي خوب ديدم
کز آن شادي به گردون سر کشيدم
چنان ديدم که اندر پهن باغي
به دست آوردمي روشن چراغي
چراغم را به نور شمع و مهتاب
بکن تعبير تا چون باشد اين خواب
به تعبيرش زبان بگشاد شاپور
که چشمت روشني يابد بدان نور
بروز آرد خداي اين تيره شب را
بگيري در کنار آن نوش لب را
بدين مژده بيا تا باده نوشيم
زمين را کيمياي لعل پوشيم
بيارائيم فردا مجلسي نو
به باده سالخورد و نرگسي نو
چو از مشرق بر آيد چشمه نور
برانگيزد ز دريا گرد کافور
مي کافور بو در جام ريزيم
وز اين دريا در آن زورق گريزيم
رخ شاه از طرب چون لاله بشکفت
چو نرگس در نشاط اين سخن خفت
سحرگه چون روان شد مهد خورشيد
جهان پوشيد زيورهاي جمشيد
برآمد دزدي از مشرق سبک دست
عروس صبح را زيور به هم بست
بجنبانيد مرغان را پر و بال
برآوردند خوبان بانگ خلخال
در آمد شهريار از خواب نوشين
دلش خرم شده زان خواب دوشين
ز نو فرمود بستن بارگاهي
که با او بود کوهي کم ز کاهي
بر آمد نوبتي را سر بر افلاک
نهان شد چشم بد چون گنج در خاک
کشيده بارگاهي شصت بر شصت
ستاده خلق بر در دست بر دست
به سرهنگان سلطاني حمايل
درو درگه شده زرين شمايل
ز هر سو ديلمي گردن به عيوق
فرو هشته کله چون جعد منجوق
به دهليز سراپرده سياهان
حبش را بسته دامن در سپاهان
سياهان حبش ترکان چيني
چو شب با ماه کرده همنشيني
صبا را بود در پائين اورنگ
ز تيغ تنگ چشمان رهگذر تنگ
طناب نوبتي يک ميل در ميل
به نوبت بسته بر در پيل در پيل
ز گردک هاي دو را دور بسته
مه و خورشيد چشم از نور بسته
در اين گردک نشسته خسرو چين
در آن ديگر فتاده شور شيرين
بساطي شاهوار افکنده زربفت
که گنجي برد هر بادي کز او رفت
ز خاکش باد را گنج روان بود
مگر خود گنج باد آورد آن بود
منادي جمع کرده همدمان را
برون کرده ز در نامحرمان را
نمانده در حريم پادشائي
وشاقي جز غلامان سرائي
ادب پرور نديماني خردمند
نشسته بر سر کرسي تني چند
نهاده توده توده بر کرانها
ز ياقوت و زمرد نقل دانها
به دست هر کسي بر طرفه گنجي
مکلل کرده از عنبر ترنجي
ملک را زر دست افشار در مشت
کز افشردن برون مي شد از انگشت
لبالب کرده ساقي جام چون نوش
پياشي کرده مطرب نغمه در گوش
نشسته باربد بربط گرفته
جهان را چون فلک در خط گرفته
به دستان دوستان را کيسه پرداز
به زخمه زخم دلها را شفا ساز
ز دود دل گره بر عود مي زد
که عودش بانگ بر داود مي زد
همان نغمه دماغش در جرس داشت
که موسيقار عيسي در نفس داشت
ز دلها کرده در مجمر فروزي
به وقت عود سازي عود سوزي
چو بر دستان زدي دست شکرريز
به خواب اندر شدي مرغ شب آويز
بدانسان گوش بربط را بماليد
کز آن مالش دل بر بط بناليد
چو بر زخمه فکند ابرشيم ساز
در آورد آفرينش را به آواز
نکيسا نام مردي بود چنگي
نديمي خاص اميري سخت سنگي
کز او خوشگوتري در لحن آواز
نديد اين چنگ پشت ارغنون ساز
ز رود آواز موزون او برآورد
غنا را رسم تقطيع او درآورد
نواهائي چنان چالاک مي زد
که مرغ از درد پر بر خاک مي زد
چنان بر ساختي الحان موزون
که زهره چرخ ميزد گرد گردون
جز او کافزون شمرد از زهره خود را
ندادي ياريي کس باربد را
در آن مجلس که عيش آغاز کردند
به يک جا چنگ و بربط ساز کردند
نواي هر دو ساز از بربط و چنگ
بهم در ساخته چون بوي با رنگ
ترنمشان خمار از گوش مي برد
يکي دل داد و ديگر هوش مي برد
به ناله سينه را سوراخ کردند
غلامان را به شه گستاخ کردند
ملک فرمود تا يکسر غلامان
برون رفتند چون کبک خرامان
مغني ماند و شاهنشاه و شاپور
شدند آن ديگران از بارگه دور
ستاي باربد دستان همي زد
به هشياري ره مستان همي زد
نکيسا چنگ را خوش کرده آغاز
فکنده ارغنون را زخمه بر ساز
ملک بر هر دو جان انداز کرده
در گنج و در دل باز کرده
چو زين خرگاه گردان دور شد شاه
بر آمد چون رخ خرگاهيان ماه
بگرد خرگه آن چشمه نور
طوافي کرد چون پروانه شاپور
ز گنج پرده گفت آن هاتف جان
کز اين مطرب يکي را سوي من خوان
بدين درگه نشانش ساز در چنگ
که تا بر سوز من بردارد آهنگ
به حسب حال من پيش آورد ساز
بگويد آنچه من گويم بدو باز
نکيسا را بر آن در برد شاپور
نشاندش يک دو گام از پيشگه دور
کز اين خرگاه محرم ديده بر دوز
سماع خرگهي از وي در آموز
نوا بر طرز اين خرگاه ميزن
رهي کو گويدت آن راه ميزن
از اين سو باربد چون بلبل مست
ز ديگر سو نکيسا چنگ در دست
فروغ شمعهاي عنبر آلود
بهشتي بود از آتش باغي از دود
نوا بازي کنان در پرده تنگ
غزل گيسوکشان در دامن چنگ
به گوش چنگ در ابريشم ساز
فکنده حلقه هاي محرم آواز
ملک دل داده تا مطرب چه سازد
کدامين راه و دستان را نوازد
نگار خرگهي با مطرب خويش
غم دل گفت کاين برگو مينديش
نکيسا بر طريقي کان صنم خواست
فرو گفت اين غزل در پرده راست
مخسب اي ديده دولت زماني
مگر کز خوشدلي يابي نشاني
برآي از کوه صبر اي صبح اميد
دلم را چشم روشن کن به خورشيد
بساز اي بخت با من روزکي چند
کليدي خواه و بگشاي از من اين بند
ز سر بيرون کن اي طالع گراني
رها کن تا تواني ناتواني
به عياري برآر اي دوست دستي
برافکن لشگر غم را شکستي
جگر در تاب و دل در موج خونست
گر آري رحمتي وقتش کنونست
نه زين افتاده تر يابي ضعيفي
نه زين بيچاره تر يابي حريفي
اگر بر کف ندانم ريخت آبي
توانم کرد بر آتش کبابي
و گر جلاب دادن را نشايم
فقاعي را به دست آخر گشايم
و گر نقشي ندانم دوخت آخر
سپند خانه دانم سوخت آخر
و گر چيني ندانم در نشاندن
توانم گردي از دامن فشاندن
ميندازم چو سايه بر سر خاک
که من خود اوفتادم زار و غمناک
چو مه در خانه پروينيت بايد
چو زهره درد بر چينيت بايد
سرايت را بهر خدمت که خواهي
کنيزي مي کنم دعوي نه شاهي
مرا پرسي که چوني زارزويم
چو ميداني و مي پرسي چه گويم
غريبي چون بود غمخوار مانده
ز کار افتاده و در کار مانده
چو گل در عاشقي پرده دريده
ز عالم رفته و عالم نديده
چو خاک آماجگاه تير گشته
چو لاله در جواني پير گشته
به اميدي جهان بر باد داده
به پنداري بدين روز اوفتاده
نه هم پشتي که پشتم گرم دارد
نه بختي کز غريبان شرم دارد
مثل زد غرفه چون مي مرد بي رخت
که بايد مرده را نيز از جهان بخت
ز بي کامي دلم تنها نشين است
بسازم گر ترا کام اينچنين است
چو برنايد مرا کامي که بايد
بسازم تا ترا کامي بر آيد
مگر تلخ آمد آن لب را وجودم
که وقت ساختن سوزد چو عودم
مرا اين سوختن سوري عظيمست
که سوز عاشقان سوزي سليمست
نخواهم کرد بر تو حکم راني
گرم زين بهترک داري تو داني
نکيسا چون زد اين افسانه بر چنگ
ستاي باربد برداشت آهنگ
عراقي وار بانگ از چرخ بگذاشت
به آهنگ عراق اين بانگ برداشت
نسيم دوست مي يابد دماغم
خيال گنج مي بيند چراغم
کدامين آب خوش داد چنين جوي
کدامين باد را باشد چنين بوي
مگر وقت شدن طاوس خورشيد
پرافشان کرد بر گلزار جمشيد
مگر سروي ز طارم سر برآورد
که ما را سربلندي بر سر آورد
مگر ماه آمد از روزن در افتاد
که شب را روشني در منظر افتاد
مگر باد بهشت اينجا گذر کرد
که چندين خرمي در ما اثر کرد
مگر باز سپيد آمد فرا دست
که گلزار شب از زاغ سيه رست
مگر با ماست آب زندگاني
که ما را زنده دل دارد نهاني
مگر اقبال شمعي نو برافروخت
که چون پروانه غم را بال و پر سوخت
مگر شيرين ز لعل افشاند نوشي
که از هر گوشه اي خيزد خروشي
بگو اي دولت آن رشک پري را
که باز آور به ما نيک اختري را
ترا بسيار خصلت جز نکوئيست
بگويم راست مردي راستگوئيست
منم جو کشته و گندم دروده
ترا جو داده و گندم نموده
مبين کز توسني خشمي نمودم
تواضع بين که چون رام تو بودم
نبرد دزد هندو را کسي دست
که با دزدي جوانمرديش هم هست
ندارم نيم دل در پادشاهي
وليکن درد دل چندان که خواهي
لگدکوب غمت زان گشت روحم
که بخت بد لگد زد بر فتوحم
دلم خون گريد از غم چون نگريد
کدامين ظالم از غم خون نگريد
تنم ترسد ز هجران چون نترسد
کدامين عاقل از مجنون نترسد
چو بي زلف تو بيدل بود دستم
دل خود را به زلفت باز بستم
به خلوت با لبت دارم شماري
وز اينم کردني تر نيست کاري
گرم خواهي به خلوت بار دادن
به جاي گل چه بايد خار دادن
از آن حقه که جز مرهم نيايد
بده زانکو به دادن کم نيايد
چه باشد کز چنان آب حياتي
به غارت برده اي بخشي زکاتي
چو بر زد باربد زين سان نوائي
نکيسا کرد از آن خوشتر ادائي
شکفته چون گل نوروز و نو رنگ
به نوروز اين غزل در ساخت با چنگ
زهي چشمم به ديدار تو روشن
سر کويت مرا خوشتر ز گلشن
خيالت پيشواي خواب و خوردم
غبارت توتياي چشم دردم
به تو خوشدل دماغ مشک بيزم
ز تو روشن چراغ صبح خيزم
مرا چشمي و چشمم را چراغي
چراغ چشم و چشم افروز باغي
فروغ از چهر تو مهر فلک را
نمک از کان لعل تو نمک را
جمالت اختران را نور داده
بخوبي عالمت منشور داده
چه مي خوردي که رويت چون بهارست
از آن مي خور که آنت سازگارست
جمالت چون جواني جان نوازد
کسي جان با جواني در نبازد؟
تو نيز ار آينه بر دست داري
ز عشق خود دل خود مست داري
مبين در آينه چين اي بت چين
که باشد خويشتن بين خويشتن بين
کسي آن آينه بر کف چه گيرد
که هر دم نقش ديگر کس پذيرد
ترا آيينه چشم چون مني بس
که ننمايد به جز تو صورت کس
بدان داور که او داراي دهرست
که بي تو عمر شيرينم چو زهرست
تو با ترياک و من با زهر جان سوز
ترا آن روز وانگه من بدين روز
به ترک بي دلي گفتن دلت داد؟
زهي رحمت که رحمت بر دلت باد
گمان بودم که چون سستي پذيرم
در آن سختي تو باشي دستگيرم
کنون کافتادم از سستي و مستي
گرفتي دست ليکن پاي بستي
بس است اين يار خود را زار کشتن
جوانمردي نباشد يار کشتن
زني هر ساعتم بر سينه خاري
مزن چون ميزني بنواز باري
حديث بي زباني بر زبان آر
ميان در بسته اي را در ميان آر
ز بي رختي کشيدم بر درت رخت
که سختي روي مردم را کند سخت
وگرنه من کيم کز حصن فولاد
چراغي را برون آرم بدين باد
ترا گر دست بالا مي پرستم
به حکم زير دستي زير دستم
مشو در خون چون من زير دستي
چه نقصان کعبه را از بت پرستي
چه داريم از جمال خويش مهجور
رها کن تا ترا مي بينم از دور
جواني را به يادت مي گذارم
بدين اميد روزي مي شمارم
خوشا وقتي که آيي در برم تنگ
مي نابم دهي بر ناله چنگ
بناز نيم شب زلفت بگيرم
چو شمع صبحدم پيشت بميرم
شبي کز لعل ميگونت شوم مست
بخسبم تا قيامت بر يکي دست
من وزين پس زمين بوس وثاقت
ندارم بيش از اين برگ فراقت
بتو دادن عنان کار سازي
تو داني گر کشي ور مي نوازي
به پيشت کشته و افکنده باشم
از آن بهتر که بي تو زنده باشم
نکيسا چون زد اين طياره بر چنگ
ستاي باربد برداشت آهنگ
به آواز حزين چون عذرخواهان
روان کرد اين غزل را در سپاهان
سحرگاهان که از مي مست گشتم
به مستي بر در باغي گذشتم
بهاري مشگبو ديدم در آن باغ
به چنگ زاغ و در خون چنگ آن زاغ
گل صد برگ با هر برگ خاري
به زندان کرده گنجي در حصاري
حصاري لعبتي در بسته بر من
حصاري قفل او نشکسته دشمن
بهشتي پيکري از جان سرشتش
ز هر ميوه درختي در بهشتش
ز چندان ميوه هاي تازه و تر
نديدم جز خماري خشک در سر
پري روئي که در دل خانه کرده
دلم را چون پيري ديوانه کرده
به بيداري دماغم هست رنجور
کز انديشه ام نمي گردد پري دور
و گر خسبم به مغزم بر دهد تاب
پري وارم کند ديوانه در خواب
پري را هم دل ديوانه جويد
در آبادي نه در ويرانه جويد
همانا کان پري روي فسون سنج
در آن ويرانه زان پيچيد چون گنج
گر آن گنج آيد از ويرانه بيرون
به تاجش بر نهم چون در مکنون
بخواب نرگس جادوش سوگند
که غمزه اش کرد جادو را زبان بند
به دود افکندن آن زلف سرکش
که چون دودافکنان در من زد آتش
به بانگ زيورش کز شور خلخال
در آرد مرده صد ساله را حال
به مرواريد ديباهاي مهدش
به مرواريد شيرين کار شهدش
به عنبر سودنش بر گوشه تاج
به عقد آمودنش بر تخته عاج
به نازش کز جبايت بي نياز است
به عذرش کان بسي خوشتر ز ناز است
به طاق آن دو ابروي خميده
مثالي زان دو طغرا بر کشيده
بدان مژگان که چون بر هم زند نيش
کند زخمش دل هاروت را ريش
به چشمش کز عتابم کرد رنجور
به چشمک کردنش کز در مشو دور
بدان عارض کز او چشم آب گيرد
ز تري نکته بر مهتاب گيرد
بدان گيسو که قلعه اش را کمند است
چو سرو قامتش بالا بلند است
به مارافسائي آن طره و دوش
به چنبر بازي آن حلقه و گوش
بدان نرگس که از نرگس گرو برد
بدان سنبل که سنبل پيش او مرد
بدان سي و دو دانه لولو تر
که دارد قفلي از ياقوت بر در
به سحر آن دو بادام کمربند
به لطف آن دو عناب شکر خند
به چاه آن زنخ بر چشمه ماه
که دل را آب از آن چشمه است و آن چاه
به طوق غبغبش گوئي که آبي
معلق گشته است از آفتابي
بدان سيمين دو نار نرگس افروز
که گردي بستد از نارنج نوروز
به فندق هاي سيمينش ده انگشت
که قاقم را ز رشک خويشتن کشت
بدان ساعد که از بس رونق و آب
چو سيمين تخته شد بر تخت سيماب
بدان نازک ميان شوشه اندام
وليکن شوشه اي از نقره خام
به سيمين ساق او گفتن نيارم
که گر گويم به شب خفتن نيارم
به خاکپاي او کز ديده بيش است
به دو سوگند من بر جاي خويش است
که گر دستم دهد کارم به دستش
ميان جان کنم جاي نشستش
ز دستم نگذرد تا زنده باشم
جهان را شاه و او را بنده باشم
چو رود باربد اين پرده پرداخت
نکيسا زود چنگ خويش بنواخت
در آن پرده که خوانندش حصاري
چنين بکري بر آورد از عماري
دلم خاک تو گشت اي سرو چالاک
برافکن سايه چون سرو بر خاک
از اين مشگين رسن گردن چه تابي
رسن درگردني چون من نيابي
اگر گردن کشي کردم چو ميران
رسن در گردن آيم چون اسيران
نگنجد آسمان در خانه من
دو عالم در يکي ويرانه من
نتابد پاي پيلان خانه مور
نباشد پشه با سيمرغ هم زور
سپهري کي فرود آيد به چاهي
کجا گنجد بهشتي در گياهي
سري کو نزل دربان را نشايد
نثار تخت سلطان را نشايد
به جان آوردن دوشينه منگر
به جان بين کاوريدم ديده بر سر
در آن حضرت که خواهش را قدم نيست
شفيعي بايدم وان جز کرم نيست
به عذر کردن چندين گناهم
اگر عذري به دست آرم بخواهم
زنم چندان زمين را بوس در بوس
که بخشايش برآرد کوس در کوس
به چهره خاک را چندان خراشم
کزان خاک آبروئي بر تراشم
بساطت را به رخ چندان کنم نرم
که اقبالم دهد منشور آزرم
چنين خواندم ز طالع نامه شاه
که صاحب طالع پيکان بود ماه
من آن پيکم که طالع ماه دارم
چو پيکان پاي از آن در راه دارم
ز جوش اين دل جوشيده با تو
پيامي داشتم پوشيده با تو
بريدم تا پيامت را گذارم
هم از گنج تو وامت را گذارم
دهانم گر ز خردي کرد يک ناز
به خرده در ميان آوردمش باز
زبان گر برزد از آتش زبانه
نهادم با دو لعلش در ميانه
و گر زلفم سر از فرمان بري تافت
هم از سر تافتن تاديب آن يافت
و گر چشمم ز ترکي تنگيي کرد
به عذر آمد چو هندوي جوانمرد
خم ابروم اگر زه بر کمان بست
بزن تيرش ترا نيز آن کمان هست
و گر غمزه ام به مستي تيري انداخت
به هشياري ز خاکت توتيا ساخت
گر از تو جعد خويش آشفته ديدم
به زنجيرش نگر چون در کشيدم
چو مشعل سر در آوردم بدين در
نهادم جان خود چون شمع بر سر
اگر خطت کمربندد به خونم
نيابي نقطه وار از خط برونم
و گر گيرد وصالت کار من سست
به آب ديده گيرم دامنش چست
عقيقت گر خورد خونم ازين بيش
به مرواريد دندانش کنم ريش
من آن باغم که ميوش کس نچيدست
درش پيدا کليدش ناپديدست
کسي گر جز تو بر نارم کشد دست
به عشوه زاب انگورش کنم مست
جز آن لب کز شکر دارد دهاني
ز بادامم نيابد کس نشاني
اگر چون فندقم بر سر زني سنگ
ز عنابم نيابد جز تو کس رنگ
بر آنکس چون دهان پسته خندم
که جز تو پسته بگشايد ز قندم
کسي کو با ترنجم کار دارد
ترنج آسا قدم بر خار دارد
رطب چيني که با نخلم ستيزد
ز من جز خار هيچش برنخيزد
دهاني کو طمع دارد به سيبم
به موم سرخ چون طفلش فريبم
اگر زير آفتاب آيد ز بر ماه
بدين ميوه نيابد جز تو کس راه
نکيسا چون زد اين افسانه بر ساز
ستاي باربد برداشت آواز
نوا را پرده عشاق آراست
در افکند اين غزل را در ره راست
مرا در کويت اي شمع نکوئي
فلک پاي بز افکند است گوئي
که گر چون گوسفندم ميبري سر
به پاي خود دوم چون سگ بر آن در
دلم را مي بري انديشه اي نيست
ببر کز بيدلي به پيشه اي نيست
تني کو بار اين دل بر نتابد
بسر باري غم دلبر نتابد
چو در خدمت نباشد شخص رنجور
نبايد دل که از خدمت بود دور
بسي کوشم که دل بردارم از تو
که بس رونق ندارد کام از تو
نه بتوان دل ز کارت بر گرفتن
نه از دل نيز بارت برگرفتن
بدانجان کز چنين صد جان فزونست
که جانم بي تو در غرقاب خونست
بدان چشم سيه کاهوشکار است
کز آهوي تو چشمم را غبار است
فرو ماندم ز تو خالي و نوميد
چو ذره کو جدا ماند ز خورشيد
جدا گشتم ز تو رنجور و تنها
چو ماهي کو جدا ماند ز دريا
مدارم بيش ازين چون ماه در ميغ
تو داني و سر اينک تاج يا تيغ
چو در ملک جمالت تازه شد راي
عنايت را مثالي تازه فرماي
پس از عمري که کردم ديده جايت
کم از يک شب که بوسم جاي پايت
چنان دان گر لبم پر خنده داري
که بي شک مرده اي را زنده داري
ببوسي بر فروز افسرده اي را
ببوئي زنده گردان مرده اي را
مرا فرخ بود روي تو ديدن
مبارک باشد آوازت شنيدن
خلاف آن شد که از چشمم نهاني
چو از چشم بد آب زندگاني
خدائي کافرينش کرده اوست
ز تن تا جان پديد آورده اوست
اميدم هست کز روي تو دلسوز
بروز آرد شبم را هم يکي روز
چو شيرين دست برد باربد ديد
ز دست عشق خود را کار بد ديد
نوائي بر کشيد از سينه تنگ
به چنگي داد کاين در ساز در چنگ
بزن راهي که شه بيراه گردد
مگر کاين داوري کوتاه گردد
نکيسا در ترنم جادوي ساخت
پس آنگه اين غزل در راهوي ساخت
بساز اي يار با ياران دلسوز
که دي رفت و نخواهد ماند امروز
گره بگشاي با ما بستگي چند
شتاب عمر بين آهستگي چند
ز ياري حکم کن تا شهرياري
ندارد هيچ بنياد استواري
به روزي چند با اين سست رختي
بدين سختي چه بايد کرد سختي
به عمري کو بود پنجاه يا شصت
چه بايد صد گره بر جان خود بست
بسا تا به که ماند از طيرگي سرد
بسا سکبا که سگبان پخت و سگ خورد
خوش آن باشد که امشب باده نوشيم
امان باشد؟ که فردا باز کوشيم
چو بر فردا نماند اميدواري
ببايد کردن امشب سازگاري
جهان بسيار شب بازي نمودست
جهان ناديده اي جانا چه سودست
بهاري داري ازوي بر خور امروز
که هر فصلي نخواهد بود نوروز
گلي کو را نبويد آدمي زاد
چو هنگام خزان آيد برد باد
گل آن بهتر کزو گلاب خيزد
گلابي گر گذارد گل بريزد
در آن حضرت که نام زر سفالست
چو من مس در حساب آيد محالست
لب دريا و آنگه قطره آب
رخ خورشيد و آنگه کرم شبتاب
چو بازار تو هست از نيکوي تيز
کسادي را چو من رونق برانگيز
بخر کالاي کاسد تا تواني
به کار آيد يکي روزت چه داني؟
درستي گرچه دارد کار و باري
شکسته بسته نيز آيد به کاري
اگر چه زر به مهر افزون عيارست
قراضه ريزها هم در شمارست
نهادستي ز عشقم حلقه در گوش
بدين عيبم خريدي باز مفروش
تمناي من از عمر و جواني
وصال تست وانگه زندگاني
به پيغامي ز تو راضي است گوشم
بر آيم زني اگر زين بيش کوشم
منم در پاي عشقت رفته از دست
به خلوت خورده مي تنها شده مست
منم آن سايه کز بالا و از زير
ز پايت سر نگردانم به شمشير
نگردم از تو تابي سر نگردم
ز تو تا در نگردم برنگردم
سخن تا چند گويم با خيالت
برون رانم جنيبت با جمالت
بهر سختي که تا اکنون نمودم
چو لحن مطربان در پرده بودم
کنون در پرده خون خواهم افتاد
چو برق از پرده بيرون خواهم افتاد
چراغ از ديده چندان روي پوشد
که ديگ روغنش ز آتش نجوشد
بخسبانم ترا من مي خورم ناب
که من سرمست خوش باشم تو در خواب
بجاي توتيا گردت ستانم
گهي بوسه گهي دردت ستانم
سر زلفت به گيسو باز بندم
گهي گريم ز عشقت گاه خندم
چنان بندم به دل نقش نگينت
که بر دستت نداند آستينت
در آغوش آنچنان گيرم تنت را
که نبود آگهي پيراهنت را
چو لعبت باز شب پنهان کند راز
من اندر پرده چون لعبت شوم باز
گر از دستم چنين کاري بر آيد
ز هر خاريم گلزاري بر آيد
خدايا ره به پيروزيم گردان
چنين پيروزيي روزيم گردان
چو خسرو گوش کرد اين بيت چالاک
ز حالت کرد حالي جامه را چاک
به صد فرياد گفت اي باربد هان
قوي کن جان من در کالبدهان
نکيسا چون ز شاه آتش برانگيخت
ستاي باربد آبي بر او ريخت
به استادي نوائي کرد بر کار
کز او چنگ نيکسا شد نگونسار
ز ترکيب ملک برد آن خلل را
به زيرافکن فرو گفت اين غزل را
ببخاشي اي صنم بر عذرخواهي
که صد عذر آورد در هر گناهي
گر از حکم تو روزي سر کشيدم
بسي زهر پشيماني چشيدم
گرفتم هر چه من کردم گناهست
نه آخر آب چشمم عذر خواهست
پشيمانم زهر بادي که خوردم
گرفتارم بهر غدري که کردم
قلم در حرف کش بي آبيم را
شفيع آرم بتو بي خوابيم را
ازين پس سر ز پايت برندارم
سر از خاک سرايت بر ندارم
کنم در خانه يک چشم جايت
به ديگر چشم بوسم خاک پايت
سگم وز سگ بتر پنهان نگويم
گرت جان از ميان جان نگويم
نصيب من ز تو در جمله هستي
سلامي بود و آن در نيز بستي
اگر محروم شد گوش از سلامت
زبان را تازه مي دارم به نامت
در اين تب گرچه بر نارم فغاني
گرم پرسي ندارد هم زياني
ز تو پرسش مرا اميد خامست
اگر بر خاطرت گردم تمامست
نداري دل که آيي برکنارم
و گر داري من آن طالع ندارم
نمائي کز غمت غمناکم اي جان
نگوئي من کدامين خاکم اي جان
اگر تو راضيي کاين دل خرابست
رضاي دوستان جستن صوابست
تو بر من تا تواني ناز ميساز
که تا جانم بر آيد مي کشم ناز
منم عاشق مرا غم سازگار است
تو معشوقي ترا با غم چکار است
تو گر سازي وگرنه من برانم
که سوزم در غمت تا مي توانم
مرا گر نيست ديدار تو روزي
تو باقي باش در عالم فروزي
اگر من جان دهم در مهرباني
ترا بايد که باشد زندگاني
اگر من برنخوردم از نکوئي
تو برخوردار باش از خوبروئي
تو دايم مان که صحبت جاودان نيست
من ارمانم وگرنه باک از آن نيست
ز تو بي روزيم خوانند و گويم
مرا آن به که من بهروز اويم
مرا گر روز و روزي رفت بر باد
ترا هر روز روز از روز به باد
چو بر زد باربد بر خشک رودي
بدين تري که بر گفتم سرودي
دل شيرين بدان گرمي برافروخت
که چون روغن چراغ عقل را سوخت
چنان فرياد کرد آن سرو آزاد
کزان فرياد شاه آمد به فرياد
شهنشه چون شنيد آواز شيرين
رسيلي کرد و شد دمساز شيرين
در آن پرده که شيرين ساختي ساز
هم آهنگيش کردي شه به آواز
چو شخصي کو بکوهي راز گويد
بدو کوه آن سخن را باز گويد
ازين سو مه ترانه بر کشيده
وزان سو شاه پيراهن دريده
چو از سوز دو عاشق آه برخاست
صداع مطربان از راه برخاست
ملک فرمود تا شاپور حالي
ز جز خسرو سرا را کرد خالي
بر آن آواز خرگاهي پر از جوش
سوي خرگاه شد بي صبر و بيهوش
در آمد در زمان شاپور هشيار
گرفتش دست و گفتا جانگه دار
اگر چه کار خسرو مي شد از دست
چو خود را دستگيري ديد بنشست
پس آنگه گفت کين آواز دلسوز
چه آواز است رازش در من آموز
حکايت بر گرفته شاه و شاپور
جهان ديدند يکسر نور در نور
پري پيکر برون آمد ز خرگاه
چنان کز زير ابر آيد برون ماه
چو عياران سرمست از سر مهر
به پاي شه در افتاد آن پري چهر
چو شه معشوق را مولاي خود ديد
سر مه را به زير پاي خود ديد
ز شادي ساختنش بر فرق خود جاي
که شه را تاج بر سر به که در پاي
در آن خدمت که يارش ساز مي کرد
مکافاتش يکي ده باز مي کرد
چو کار از پاي بوسي برتر آمد
تقاضاي دهن بوسي بر آمد
از آن آتش که بر خاطر گذر کرد
ترش روئي به شيرين در اثر کرد
ملک حيران شده کان روي گلرنگ
چرا شد شاد و چون شد باز دلتنگ
نهان در گوش خسرو گفت شاپور
که گر مه شد گرفته هست معذور
براي آنکه خود را تا به امروز
بنام نيک پرورد آن دل افروز
کنون ترسد که مطلق دستي شاه
نهد خال خجالت بر رخ ماه
چو شه دانست کان تخم برومند
بدو سر در نيارد جز به پيوند
بسي سوگند خورد و عهدها بست
که بي کاوين نيارد سوي او دست
بزرگان جهان را جمع سازد
به کاوين کردنش گردن فرازد
ولي بايد که مي در جام ريزد
که از دست اين زمان آن برنخيزد
يک امشب شادمان با هم نشينيم
به روي يکديگر عالم به بينيم
چو عهد شاه را بشنيد شيرين
به خنده برگشاد از ماه پروين
لبش با در به غواصي در آمد
سر زلفش به رقاصي بر آمد
خروش زيور زر تاب داده
دماغ مطربان را خواب داده
لبش از مي قدح بر دست کرده
به جرعه ساقيان را مست کرده
ز شادي چون تواند ماند باقي
که مه مطرب بود خورشيد ساقي
دل از مستي چنان مخمور مانده
کز اسباب غرضها دور مانده
دماغ از چاشنيهاي دگر نوش
ز لذت کرده شهوت را فراموش
بخور عطر و آنگه روي زيبا
دل از شادي کجا باشد شکيبا
فرو مانده ز بازيهاي دلکش
در آب و آتش اندر آب و آتش
کششهائي بدان رغبت که بايد
چو مقناطيس کاهن را ربايد
وليکن بود صحبت زينهاري
نکردند از وفا زنهار خواري
چو آمد در کف خسرو دل دوست
برون آمد ز شادي چون گل از پوست
دل خود را چو شمع از ديده پالود
پرند ماه را پروين بر آمود
به مژگان ديده را در ماه مي دوخت
مگر بر مجمر مه عود مي سوخت
گهي ميسود نرگس بر پرندش
گهي مي بست سنبل بر کمندش
گهي بر نار سيمينش زدي دست
گهي لرزيد چون سيماب پيوست
گهي مرغول جعدش باز کردي
ز شب بر ماه مشک انداز کردي
که از فرق سرش معجر گشادي
غلامانه کلاهش بر نهادي
که از گيسوش بستي بر ميان بند
که از لعلش نهادي در دهان قند
گهي سودي عقيقش را به انگشت
گه آوردي زنخ چون سيب در مشت
گهي دستينه از دستش ربودي
به بازو بنديش بازو نمودي
گهي خلخالهاش از پاي کندي
بجاي طوق در گردن فکندي
گه آوردي فروزان شمع در پيش
درو ديدي و در حال دل خويش
گهي گفتي تنم را جان توئي تو
گهي گفت اين منم من آن توئي تو؟
دلش در بند آن پاکيزه دلبند
به شاهد بازي آن شب گشت خرسند
نشاط هر دو در شهوت پرستي
به شير مست ماند از شير مستي
صدف مي داشت درج خويش را پاس
که تا بر در نيفتد نوک الماس
ز بانک بوسهاي خوشتر از نوش
زمانه ارغنون کرده فراموش
دهل زن چون دهل را ساز مي کرد
هنوز اين لابه و آن ناز مي کرد
بدينسان هفته اي دمساز بودند
گهي با عذر و گه با ناز بودند
به روز آهنگ عشرت داشتندي
دمي بيخوشدلي نگذاشتندي
به شب نرد قناعت باختندي
به بوسه کعبتين انداختندي
شب هفتم که کار از دست مي شد
غرض ديوانه شهوت مست مي شد
ملک فرمود تا هم در شب آن ماه
به برج خويشتن روشن کند راه
سپاهي چون کواکب در رکابش
که از پري خدا داند حسابش
نشيند تا به صد تمکينش آرند
چو مه در محمل زرينش آرند
چنان کايد به برج خويشتن ماه
به قصر خويشتن آمد ز خرگاه
چو رفت آن نقد سيمين باز در سنگ
ز نقد سيم شد دست جهان تنگ
فلک بر کرد زرين بادباني
نماند از سيم کشتيها نشاني
شهنشه کوچ کرد از منزل خويش
گرفته راه دارالملک در پيش
به شهر آمد طرب را کار فرمود
برآسود و ز مي خوردن نياسود
به فيض ابروي سيما درخشي
جهان را تازه کرد از تاج بخشي
درآمد مرد را بخشنده دارد
زمين تا در نيارد بر نيارد
نه ريزد ابر بي توفير دريا
نه بي باران شود دريا مهيا
نه بر مرد تهي رو هست باجي
نه از ويرانه کس خواهد خراجي
شبي فرمود تا اختر شناسان
کنند انديشه دشوار و آسان
بجويند از شب تاريک تارک
به روشن خاطري روزي مبارک
که شايد مهد آن ماه دلفروز
به برج آفتاب آوردن آن روز
رصدبندان بر او مشکل گشادند
طرب را طالعي ميمون نهادند
به پيروزي چو بر پيروزه گون تخت
عروس صبح را پيروز شد بخت
جهان رست از مرقع پاره کردن
عروس عالم از زر ياره کردن
شه از بهر عروس آرايشي ساخت
که خور از شرم آن آرايش انداخت
هزار اشتر سيه چشم و جوان سال
سراسر سرخ موي و زرد خلخال
هزار اسب مرصع گوش تا دم
همه زرين ستام و آهنين سم
هزاره استر ستاره چشم و شبرنگ
که دوران بود با رفتارشان لنگ
هزاران لعبتان نار پستان
به رخ هر يک چراغ بت پرستان
هزاران ماهرويان قصب پوش
همه در در کلاه و حلقه در گوش
ز صندوق و خزينه چند خروار
همه آکنده از لولوي شهوار
ز مفرشها که پرديبا و زر بود
ز صد بگذر که پانصد بيشتر بود
همه پر زر و ديباهاي چيني
کز آنسان در جهان اکنون نه بيني
چو طاوسان زرين ده عماري
به هر طاوس در کبکي بهاري
يکي مهدي به زر ترکيب کرده
ز بهر خاص او ترتيب کرده
ز حد بيستون تا طاق گرا
جنيبتها روان با طوق و هرا
زمين را عرض نيزه تنگ داده
هوا را موج بيرق رنگ داده
همه ره موکب خوبان چون شهد
عماري در عماري مهد در مهد
شکرريزان عروسان بر سر راه
قصبهاي شکرگون بسته بر ماه
پريچهره بتان شوخ دلبند
ز خال و لب سرشته مشک با قند
بگرد فرق هر سرو بلندي
عراقي وار بسته فرق بندي
به پشت زين بر اسبان روانه
ز گيسو کرده مشگين تازيانه
به گيسو در نهاده لولو زر
زده بر لولو زر لولو تر
بدين رونق بدين آيين بدين نور
چنين آرايشي زو چشم بد دور
يکايک در نشاط و ناز رفتند
به استقبال شيرين باز رفتند
بجاي فندق افشان بود بر سر
درافشان هر دري چون فندق تر
بجاي پره گل نافه مشک
مرصع لولوتر با زر خشک
همه ره گنج ريز و گوهرانداز
بياوردند شيرين را به صد ناز
چو آمد مهد شيرين در مداين
غني شد دامن خاک از خزائن
به هر گامي که شد چون نوبهاري
شهنشه ريخت در پايش نثاري
چنان کز بس درم ريزان شاهي
درم رويد هنوز از پشت ماهي
فرود آمد به دولت گاه جمشيد
چو در برج حمل تابنده خورشيد
ملک فرمود خواندن موبدان را
همان کار آگهان و بخردان را
ز شيرين قصه اي بر انجمن راند
که هر کس جان شيرين به روي افشاند
که شيرين شد مرا هم جفت و هم يار
بهر مهرش که بنوازم سزاوار
ز من پاکست با اين مهرباني
که داند کرد ازينسان زندگاني
گر او را جفت سازم جاي آن هست
بدو گردن فرازم راي آن هست
مي آن بهتر که با گل جام گيرد
که هر مرغي به جفت آرام گيرد
چو بر گردن نباشد گاو را جفت
به گاوآهن که داند خاک را سفت
همه گرد از جبينها برگفتند
بر آن شغل آفرينها برگرفتند
گرفت آنگاه خسرو دست شيرين
بر خود خواند موبد را که بنشين
سخن را نقش بر آيين او بست
به رسم موبدان کاوين او بست
چو مهدش را به مجلس خاصگي داد
درون پرده خاصش فرستاد
سعادت چون گلي پرورد خواهد
به بار آيد پس آنگه مرد خواهد
نخست اقبال بردوزد کلاهي
پس آنگاهي نهد بر فرق شاهي
ز دريا در برآورد مرد غواص
به کم مدت شود بر تاجها خاص
چو شيرين گشت شيرين تر ز جلاب
صلا در داد خسرو را که درياب
بخور کاين جام شيرين نوش بادت
بجز شيرين همه فرموش بادت
به خلوت بر زبان نيکنامي
فرستادش به هشياري پيامي
که جام باده در باقي کن امشب
مرا هم باده هم ساقي کن امشب
مشو شيرين پرست ار مي پرستي
که نتوان کرد با يک دل دو مستي
چو مستي مرد را بر سر زند دود
کبابش خواه تر خواهي نمکسود
دگر چون بر مرادش دست باشد
بگويد مست بودم مست باشد
اگر بالاي صد بکري برد مست
به هشياري هشياران کشد دست
بسا مستا که قفل خويش بگشاد
به هشياري ز دزدان کرد فرياد
خوش آمد اين سخن شاه عجم را
بگفتا هست فرمان آن صنم را
وليکن بود روز باده خوردن
جگرخواري نمي شايست کردن
نواي باربد لحن نکيسا
جبين زهره را کرده زمين سا
گهي گفتي به ساقي نغمه رود
بده جامي که باد اين عيش بدرود
گهي با باربد گفتي مي از جام
بزن کامسال نيکت باد فرجام
ملک بر ياد شيرين تلخ باده
لبالب کرده و بر لب نهاده
به شادي هر زمان مي خورد کاسي
بدينسان تا ز شب بگذشت پاسي
چو آمد وقت آن کاسوده و شاد
شود سوي عروس خويش داماد
چنان بدمست کش بيهوش بردند
بجاي غاشيش بر دوش بردند
چو شيرين در شبستان آگهي يافت
که مستي شاه را از خود تهي يافت
به شيريني جمال از شاه بنهفت
نهادش جفته اي شيرين تر از جفت
ظريفي کرد و بيرون از ظريفي
نشايد کرد با مستان حريفي
عجوزي بود مادر خوانده او را
ز نسل مادران وا مانده او را
چگويم راست چون گرگي به تقدير
نه چون گرگ جوان چون روبه پير
دو پستان چون دو خيک آب رفته
ز زانو زور و از تن تاب رفته
تني چون خرکمان از کوژپشتي
برو پشتي چو کيمخت از درشتي
دو رخ چون جوز هندي ريشه ريشه
چو حنظل هر يکي زهري به شيشه
دهان و لفجنش از شاخ شاخي
به گوري تنگ مي ماند از فراخي
شکنج ابرويش بر لب فتاده
دهانش را شکنجه بر نهاده
نه بيني! خرگهي بر روي بسته
نه دندان! يک دو زرنيخ شکسته
مژه ريزيده چشم آشفته مانده
ز خوردن دست و دندان سفته مانده
به عمدا زيوري بر بستش آن ماه
عروسانه فرستادش بر شاه
بدان تا مستيش را آزمايد
که مه را ز ابر فرقي مي نمايد؟
ز طرف پرده آمد پير بيرون
چو ماري کايد از نخجير بيرون
گران جاني که گفتي جان نبودش
به دنداني که يک دندان نبودش
شه از مستي در آن ساعت چنان بود
که در چشم آسمانش ريسمان بود
وليک آن مايه بودش هوشياري
که خوشتر زين رود کبک بهاري
کمان ابروان را زه برافکند
بدان دل کاهوي فربه در افکند
چو صيد افکنده شد کاهي نيرزيد
وزان صد گرگ روباهي نيرزيد
کلاغي ديد بر جاي همائي
شده در مهد ماهي اژدهائي
به دل گفت اين چه اژدرها پرستيست
خيال خواب يا سوداي مستيست
نه بس شيرين شد اين تلخ دو تا پشت
چه شيرين کز ترش روئي مرا کشت
ولي چون غول مستي رهزنش بود
گمان افتاد کان مادر زنش بود
در آورد از سر مستي به دو دست
فتاد آن جام و شيشه هر دو بشکست
به صد جهد و بلا برداشت آواز
که مردم جان مادر چاره اي ساز
چو شيرين بانگ مادر خوانده بشنيد
به فريادش رسيدن مصلحت ديد
برون آمد ز طرف هفت پرده
بناميزد رخي هر هفت کرده
چه گويم چون شکر شکر کدامست
طبرزد نه که او نيزش غلام است
چو سروي گر بود در دامنش نوش
چو ماهي گر بود ماهي قصب پوش
مهي خورشيد با خوبيش درويش
گلي از صد بهارش مملکت بيش
بتي کامد پرستيدن حلالش
بهشتي نقد بازار جمالش
بهشتي شربتي از جان سرشته
ولي نام طمع بر يخ نوشته
جهان افروز دلبندي چه دلبند
به خرمنها گل و خروارها قند
بهاري تازه چون گل بر درختان
سزاوار کنار نيک بختان
خجل روئي ز رويش مشتري را
چنان کز رفتنش کبک دري را
عقيق ميم شکلش سنگ در مشت
که تا بر حرف او کس ننهد انگشت
نسيمش در بها هم سنگ جان بود
ترازو داري زلفش بدان بود
ز خالش چشم بد در خواب رفته
چو ديده نقش او از تاب رفته
ز کرسي داري آن مشک جو سنگ
ترازوگاه جو ميزد گهي سنگ
لب و دنداني از عشق آفريده
لبش دندان و دندان لب نديده
رخ از باغ سبک روحي نسيمي
دهان از نقطه موهوم ميمي
کشيده گرد مه مشگين کمندي
چراغي بسته بر دود سپندي
به نازي قلب ترکستان دريده
به بوسي دخل خوزستان خريده
رخي چون تازه گلهاي دلاويز
گلاب از شرم آن گلها عرق ريز
سپيد و نرم چون قاقم برو پشت
کشيده چون دم قاقم ده انگشت
تني چون شير با شکر سرشته
تباشيرش به جاي شير هشته
زتري خواست اندامش چکيدن
ز بازي زلفش از دستش پريدن
گشاده طاق ابرو تا بناگوش
کشيده طوق غبغب تا سر دوش
کرشمه کردني بر دل عنان زن
خمار آلوده چشمي کاروان زن
ز خاطرها چو باده گر دمي برد
ز دلها چون مفرح درد مي برد
گل و شکر کدامين گل چه شکر
به او او ماند و بس الله اکبر
ملک چون جلوه دلخواه نو ديد
تو گفتي ديو ديده ماه نو ديد
چو ديوانه ز مه نو برآشفت
در آن مستي و آن آشفتگي خفت
سحرگه چون به عادت گشت بيدار
فتادش چشم بر خرماي بيخار
عروسي ديد زيبا جان درو بست
تنوري گرم حالي نان درو بست
نبيذ تلخ گشته سازگارش
شکسته بوسه شيرين خمارش
نهاده بر دهانش ساغر مل
شکفته در کنارش خرمن گل
دو مشگين طوق در حلقش فتاده
دو سيمين نار بر سيبش نهاده
بنفشه با شقايق در مناجات
شکر مي گفت في التاخير آفات
چو ابر از پيش روي ماه برخاست
شکيب شاه نيز از راه برخاست
خرد با روي خوبان ناشکيب است
شراب چينيان ماني فريب است
به خوزستان در آمد خواجه سرمست
طبرزد مي ربود و قند ميخست
نه خوشتر زان صبوحي ديده ديده
نه صبحي زان مبارک تر دميده
سر اول به گل چيدن در آمد
چون گل زان رخ به خنديدن در آمد
پس آنگه عشق را آوازه در داد
صلاي ميوهاي تازه در داد
که از سيب و سمن بد نقل سازيش
گهي با نار و نرگس رفت بازيش
گهي باز سپيد از دست شه جست
تذرو باغ را بر سينه بنشست
گهي از بس نشاط انگيز پرواز
کبوتر چيره شد بر سينه باز
گوزن ماده مي کوشيد با شير
برو هم شير نر شد عاقبت چير
شگرفي کرد و تا خازن خبر داشت
به ياقوت از عقيقش مهر برداشت
برون برد از دل پر درد او درد
برآورد از گل بي گرد او گرد
حصاري يافت سيمين قفل بر در
چو آب زندگاني مهر بر سر
نه بانگ پاي مظلومان شنيده
نه دست ظالمان بر وي رسيده
خدنگ غنچه با پيکان شده جفت
به پيکان لعل پيکاني همي سفت
مگر شه خضر بود و شب سياهي
که در آب حيات افکند ماهي
چو تخت پيل شه شد تخته عاج
حساب عشق رست از تخت و از تاج
به ضرب دوستي بر دست مي زد
دبيرانه يکي در شصت مي زد
نگويم بر نشانه تير مي شد
رطب بي استخوان در شير مي شد
شده چنبر مياني بر مياني
رسيده زان ميان جاني به جاني
چکيده آب گل در سيمگون جام
شکر بگداخته در مغز بادام
صدف بر شاخ مرجان مهد بسته
به يکجا آب و آتش عهد بسته
ز رنگ آميزي آن آتش و آب
شبستان گشته پرشنگرف و سيماب
شبان روزي به ترک خواب گفتند
به مرواريدها ياقوت سفتند
شبان روزي دگر خفتند مدهوش
بنفشه در بر و نرگس در آغوش
به يکجا هر دو چون طاوس خفته
که الحق خوش بود طاوس جفته
ز نوشين خواب چون سر برگرفتند
خدا را آفرين از سر گرفتند
به آب اندام را تاديب کردند
نيايش خانه را ترتيب کردند
ز دست خاصگان پرده شاه
نشد رنگ عروسي تا به يک ماه
هميلا و سمن ترک و همايون
ز حنا دستها را کرده گلگون
ملک روزي به خلوتگاه بنشست
نشاند آن لعبتان را نيز بر دست
به رسم آرايشي در خوردشان کرد
ز گوهر سرخ و از زر زردشان کرد
همايون را به شاپور گزين داد
طبرزد خورد و پاداش انگبين داد
هميلا را نکيسا يار شد راست
سمن ترک از براي باربد خواست
ختن خاتون ز روي حکمت و پند
بزرگ اميد را فرمود پيوند
پس آنگه داد با تشريف و منشور
همه ملک مهين بانو به شاپور
چو آمد دولت شاپور در کار
در آن دولت عمارت کرد بسيار
از آن پس کار خسرو خرمي بود
ز دولت بر مرادش همدمي بود
جواني و مراد و پادشاهي
ازين به گر بهم باشد چه خواهي
نبودي روز و شب بي باده و رود
جهان را خورد و باقي کرد بدرود
جهان خوردن گزين کاين خوشگوارست
غم کار جهان خوردن چه کارست
به خوش طبعي جهان مي داد و مي خورد
قضاي عيش چندين ساله مي کرد
پس از يک چند چون بيدار دل گشت
از آن گستاخ روئيها خجل گشت
چو مويش ديده بان بر عارض افکند
جواني را ز ديده موي بر کند
ز هستي تا عدم موئي اميد است
مگر کان موي خود موي سپيد است
چو در موي سياه آمد سپيدي
پديد آمد نشان نااميدي
بنفشه زلف را چندان دهد تاب
که باشد ياسمن را ديده در خواب
ز شب چندان توان ديدن سياهي
که برنايد فروغ صبحگاهي
هواي باغ چنداني بود گرم
که سبزي را سپيدي دارد آزرم
چو بر سبزه فشاند برف کافور
با باد سرد باشد باغ معذور
سگ تازي که آهو گير گردد
بگيرد آهويش چون پير گردد
کمان ترک چون دور افتد از تير
دفي باشد کهن با مطربي پير
چو گندم را سپيدي داد رنگش
شود تلخ ار بود سالي درنگش
چو گازر شوي گردد جامه خام
خورد مقراضه مقراض ناکام
بخار ديگ چون کف بر سر آرد
همه مطبخ به خاکستر برآرد
سياه مطبخي راگو مينديش
که داري آسيائي نيز در پيش
اگر در مطبخت نامست عنبر
شوي در آسيا کافور پيکر
برآنکس کاسيا گردي نشاند
نماند گرد چون خود را فشاند
کسي کافتد بر او زين آسيا گرد
به صد دريا نشايد غسل او کرد
جواني چيست سودائي است در سر
وزان سودا تمنائي ميسر
چو پيري بر ولايت گشت والي
برون کرد از سر آن سودا بسالي
جواني گفت پيري را چه تدبير
که يار از من گريزد چون شوم پير
جوابش داد پير نغز گفتار
که در پيري تو خود بگريزي از يار
بر آن سر کاسمان سيماب ريزد
چو سيماب از بت سيمين گريزد
سيه موئي جوان را غم زدايد
که در چشم سياهان غم نيايد
غم از زنگي بگرداند علم را
نداند هيچ زنگي نام غم را
سياهي توتياي چشم از آنست
که فراش ره هندوستانست
مخسب اي سر که پيري در سر آمد
سپاه صبحگاه از در در آمد
ز پنبه شد بناگوشت کفن پوش
هنوز اين پنبه ناري از گوش
چو خسرو در بنفشه ياسمن يافت
ز پيري در جواني ياس من يافت
اگرچه نيک عهدي پيشه مي کرد
جهان بدعهد بود انديشه مي کرد
گهي بر تخت زرين نرد مي باخت
گهي شبديز را چون بخت مي تاخت
گهي مي کرد شهد باربد نوش
گهي مي گشت با شيرين هم آغوش
چو تخت و باربد شيرين و شبديز
بشد هر چار نزهتگاه پرويز
ازان خواب گذشته يادش آمد
خرابي در دل آبادش آمد
چو مي دانست کز خاکي و آبي
هر آنچ آباد شد گيرد خرابي
مه نو تا به بدري نور گيرد
چو در بدري رسد نقصان پذيرد
درخت ميوه تا خامست خيزد
چو گردد پخته حالي بر بريزد
به نزهت بود روزي با دل افروز
سخن در داد و دانش مي شد آن روز
زمين بوسيد شيرين کاي خداوند
ز رامش سوي دانش کوش يک چند
بسي کوشيده اي در کامراني
بسي ديگر به کام دل براني
جهان را کرده اي از نعمت آباد
خرابش چون توان کردن به بيداد
چو آن گاوي که ازوي شير خيزد
لگد در شير گيرد تا بريزد
حذر کن زانکه ناگه در کميني
دعاي بد کند خلوت نشيني
زني پير از نفسهاي جوانه
زند تيري سحرگه بر نشانه
ندارد سودت آنگه بانگ و فرياد
که نفرين داده باشد ملک بر باد
بسا آيينه کاندر دست شاهان
سيه گشت از نفير داد خواهان
چو دولت روي برگرداند از راه
همه کاري نه بر موقع کند شاه
چو برگ باغ گيرد ناتواني
خبر پيشين برد باد خزاني
چو دور از حاضران ميرد چراغي
کشندش پيش از آن در ديده داغي
چو سيلي ريختن خواهد به انبوه
بغرد کوهه ابر از سر کوه
تگرگي کو زند گشنيز بر خاک
رسد خود بوي گشنيزش بر افلاک
درختي کاول از پيوند کژ خاست
نشايد جز به آتش کردنش راست
جهانسوزي بد است و جور سازي
ترا به گر رعيت را نوازي
از آن ترسم که گرد اين مثل راست
که آن شه گفت کو را کس نمي خواست
کهن دولت چو باشد دير پيوند
رعيت را نباشد هيچ در بند
ز مثل خود جهان را طاق بيند
جهان خود را به استحقاق بيند
ز مغروري که در سر ناز گيرد
مراعات از رعيت باز گيرد
نو اقبالي بر آرد دست ناگاه
کند دست دراز از خلق کوتاه
خلايق را چو نيکو خواه گردد
باجماع خلايق شاه گردد
خردمندي و شاهي هر دو داري
سپيدي و سياهي هر دو داري
نجات آخرت را چاره گر باش
در اين منزل ز رفتن با خبر باش
کسي کو سيم و زر ترکيب سازد
قيامت را کجا ترتيب سازد
ببين دور از تو شاهاني که مردند
ز مال و ملک و شاهي هيچ بردند؟
بماني، مال بد خواه تو باشد
ببخشي، شحنه راه تو باشد
فرو خوان قصه دارا و جمشيد
که با هر يک چه بازي کرد خورشيد
در اين نه پرده آهنگ آنچنان ساز
که داني پرده پوشيده را راز
چو خسرو ديد کان يار گرامي
ز دانش خواهد او را نيکنامي
بزرگ اميد را نزديک خود خواند
به اميد بزرگش پيش بنشاند
که اي تو بزرگ اميد مردان
مرا از خود بزرگ اميد گردان
خبر ده کاولين جنبش چه چيز است
که اين دانش بر دانا عزيز است
جوابش داد ما ده راندگانيم
وز اول پرده بيرون ماندگانيم
ز واپس ماندگان نايد درست اين
نخستين را نداند جز نخستين
دگرباره به پرسيدش جهاندار
که دارم زين قياس انديشه بسيار
نخستم در دل آيد کاين فلک چيست
درونش جانور بيرون او کيست
جوابش داد مرد نکته پرداز
که نکته تا بدين دوري مينداز
حسابي را کزين گنبد برونست
جز ايزد کس نمي داند که چونست
هر آنچ آمد شد اين کوي دارد
در او روي آوريدن روي دارد
وز آنصورت که با چشم آشنا نيست
به گستاخي سخن راندن روا نيست
بلنداني که راز آهسته گويند
سخنهاي فلک سر بسته گويند
فلک بر آدمي در بسته دارد
چو طرفه گو سخن سربسته دارد
دگر ره گفت کاجرام کواکب
ندانم بر چه مرکوبند راکب
شنيدستم که هر کوکب جهانيست
جداگانه زمين و آسمانيست
جوابش داد کاين ما هم شنيديم
درستي را بدان قايم نديديم
چو وا جستيم از آن صورت که حالست
رصد بنمود کاين معني محالست
دگر ره گفت ما اينجا چرائيم
کجا خواهيم رفتن وز کجائيم
جوابش داد و گفت از پرده اين راز
نگردد کشف هم با پرده ميساز
که ره دورست ازين منزل که مائيم
نديده راه منزل چون نمائيم
چو زين ره بستگان يابي رهائي
بداني خود که چوني وز کجائي
دگر ره گفت کاي درياي دربار
چو در صافي و چون دريا عجب کار
عجب دارم زياراني که خفتند
که خواب ديده را با کس نگفتند
همه گفتند چون ما در زمين آي
نگويد کس چنين رفتم چنين آي
جوابش داد داناي نهاني
که نقد اين جهانست آن جهاني
نگنجد آن ترنم اندرين ساز
مخالف باشد ار برداري آواز
نفس در آتش آري دم بگيرد
و گر آتش در آب آري بميرد
دگر باره شه بيدار بختش
سئوالي زيرکانه کرد سختش
که گر جان را جهان چون کالبد خورد
چرا با ما کند در خواب ناورد
و گر جان ماند و از قالب جدا شد
بگو تا جان چندين کس کجا شد
جوابش داد کاين محکم سئوالست
ولي جان بي جسد ديدن محالست
نه از جان بي جسد پرسيد شايد
نه بي پرگار جنبش ديد شايد
چو از پرگار تن بيکار گردد
فلک را جنبش پرگار گردد
دگر ره گفت اگر جان هست حاصل
نه نقش کالبدها هست باطل؟
چو مي بينم بخواب اين نقشها چيست
نگهدارنده اين نقشها کيست؟
جوابش داد کز چندين شهادت
خيال مردم را با تست عادت
چو گردد خواب را فکرت خريدار
در آن عادت شود جانها پديدار
دگر ره گفت بعد از زندگاني
بياد آرم حديث اين جهاني
جوابش داد پير دانش آموز
که اي روشن چراغ عالم افروز
تو آن نوري که پيش از صحبت خاک
ولايت داشتي بر بام افلاک
ز تو گر باز پرسند آن نشانها
نياري هيچ حرفي ياد از آنها
چو روزي بگذري زين محنت آباد
از آن ترسم کز اين هم ناوري ياد
کسي کو ياد نارد قصه دوش
تواند کردن امشب را فراموش
دگر ره گفت کز دور فلک خيز
زمين را با هوا شرحي برانگيز
جوابش داد به کز پند پرسي
زميني و هوائي چند پرسي
هوا باديست کز بادي بلرزد
زمين خاکيست کو خاکي نيرزد
جهان را اولين بطني زمي بود
زمين را آخرين بطن آدمي بود
دگر باره بگفتش کاي خردمند
طبيبانه در آموزم يکي پند
جوابش داد کاي باريک بينش
جهان جان و جان آفرينش
طبيبي در يکي نکته نهفته است
خدا آن نکته را با خلق گفته است
بيا شام و بخور خوردي که خواهي
کم و بسيار نه کارد تباهي
ز بسيار و ز کم بگذر که خام است
نگهدار اعتدال اينت تمام است
دو زيرک خوانده ام کاندر دياري
رسيدند از قضا بر چشمه ساري
يکي کم خورد کاين جان مي گزايد
يکي پر خورد کاين جان مي فزايد
چو بر حد عدالت ره نبردند
ز محرومي و سيري هر دو مردند
دگر ره باز پرسيدش که جانها
چگونه بر پرند از آشيانها
جوابش داد کز راه نديده
نشايد گفتن الا از شنيده
شنيدم چار موبد بود هشيار
مسلسل گشته با هم جان هر چار
در اين مشکل فرو ماندند يک چند
که از تن چون رود جان خردمند
يکي گفتا بدان ماند که در خواب
در اندازد کسي خود را به غرقاب
بسي کوشد که بيرون آورد رخت
ندارد سودش از کوشيدن سخت
چو از خواب اندر آيد تاب ديده
هراسي باشد اندر خواب ديده
دوم موبد به قصري کرد مانند
که بر گردون کشد گيتي خداوند
از او شخصي فرو افتد گران سنگ
ز بيم جان زند در کنگره چنگ
ز ماندن دست و بازو ريش گردد
وز افتادن مضرت بيش گردد
شکنجه گرچه پنجه اش را کند سست
کند سر پنجه را در کنگره چست
هم آخر کار کو بي تاب گردد
هم او هم کنگره پرتاب گردد
سوم موبد چنان زد داستاني
که با گرگي گله راند شباني
ربايد گوسفندي گرگ خونخوار
در آويزد شبان با او به پيکار
کشد گرگ از يکي سو تا تواند
ز ديگر سو شبان تا وارهاند
چو گرگ افزون بود در چاره سازي
شبان را کرد بايد خرقه بازي
چهارم مرد موبد گفت کاين راز
به شخصي ماند اندر حجله ناز
عروسي در کنارش خوب چون ماه
بدو در يافته ديوانگي راه
نه بتوان خاطر از خوبيش پرداخت
نه از ديوانگي با وي توان ساخت
هم آخر چون شود ديوانگي چير
گريزد مرد از او چون آهو از شير
در اين انديشه لختي قصه راندند
ورق ناديده حرفي چند خواندند
چو مي مردند مي گفتند هيهات
کزين بازيچه دور افتاد شهمات
ز مرده هر کسي افسانه راند
نمرده راز مرده کس نداند
مگر پيغمبران کايشان امينند
به نامحرم نگويند آنچه بينند
سخن چون شد به معصومان حوالت
ملک پرسيدش از تاج رسالت
که شخصي در عرب دعوي کند کيست؟
به نسبت دين او با دين ما چيست؟
جوابش داد کان حرف الهي
برونست از سپيدي و سياهي
به گنبد در کنند اين قوم ناورد
برون از گنبد است آواز آن مرد
نه ز انجم گويد ونز چرخ اعلاش
که نقشند اين دو او شاگرد نقاش
کند بالاي اين نه پرده پرواز
نيم زان پرده چون گويم از اين راز
مکن بازي شها با دين تازي
که دين حق است و با حق نيست بازي
بجوشيد از نهيب اندام پرويز
چو اندام کباب از آتش تيز
ولي چون بخت پيروزي نبودش
صلاي احمدي روزي نبودش
چو شيرين ديدکان ديرينه استاد
در گنج سخن بر شاه بگشاد
ثنا گفتش که اي پير يگانه
نديده چون توئي چشم زمانه
چو بر خسرو گشادي گنج کاني
نصيبي ده مرا نيز ار تواني
کليدي کن نه زنجيري در اين بند
فرو خوان از کليله نکته اي چند
بزرگ اميد چون گلبرگ بشکفت
چهل قصه به چل نکته فرو گفت
نخستين گفت کز خود بر حذر باش
چو گاو شنزبه زان شير جماش
هوا بشکن کزو ياري نيايد
که از بوزينه نجاري نيايد
بتلبيس آن تواني خورد ازين راه
کزان طبل دريده خورد روباه
مکن تا در غمت نايد درازي
چو زاهد ممسکي در خرقه بازي
مخور در خانه کس هيچ زنهار
که با تو آن کند کان زاغ با مار
همان پاداش بيني وقت نيرنگ
که ماهي خوار ديد از چنگ خرچنگ
ربا خواري مکن اين پند بنيوش
که با شير رباخور کرد خرگوش
به خود کشتن توان زين خاکدان رست
چنانک آن پيرماهي زافت شست
شغال و گرگ و زاغ اين ساز کردند
که از شخصي شتر سرباز کردند
به چاره کين توان جستن ز اعدا
چنان کان طيطوي از موج دريا
بسا سر کز زبان زيرزمين رفت
کشف را با بطان فصلي چنين رفت
ز نااهلان همان بيني در اين بند
که ديد آن ساده مرغ از کپيي چند
به حيلت مال مردم خورد نتوان
چو بازرگان دانا مال نادان
چو بر دانا گشادي حيله را در
چو غوک مارکش در سر کني سر
حيل بگذار و مشنو از حيل ساز
که موش آهن خورد کودک برد باز
چو نقش حيله بر چادر نشاني
بدان نقاش چادر سوز ماني
ز دانا تن سلامت بهر گردد
علاج از دست نادان زهر گردد
به دانائي توان رستن ز ايام
چو آن مرغ نگارين رست از آن دام
مکن شوخي وفاداري در آموز
ز موش دام در زاغ دهن دوز
مبريک جوز کشت کس به بي داد
که موش از زاهد ارجو برد زر داد
مشو مغرور چون گرگ کمان گير
که بر دل چرخ ناگه مي زند تير
رها کن کاين حمال محروم
نسازد با خرد چون زاغ با بوم
مبين از خرد بيني خصم را خرد
ز پيلان بين که خرگوش آب چون برد
ز حرص و زرق بايد روي برتافت
ز روزه گربه روزي بين که چون يافت
کسي کاين گربه باشد نقش بندش
نهد داغ سگي بر گوسپندش
ز فتنه در وفا کن روي در روي
چنان کز بيم دزد آن زن در آن شوي
رهي چون باشد از خصمانت ناورد
چنان کز ديو و دزد آن پارسا مرد
چه بايد چشم دل را تخته بردوخت
چو نجاري که لوح از زن در آموخت
اگر بد نيستي با بد مشو يار
چنان کان موش نسل آدمي خوار
به وا گشتن تواني زين طرف رست
که کپي هم بدين فن زان کشف رست
چو خر غافل نبايد شد درين راه
کزين غفلت دل خر خورد روباه
حساب نسيه هاي کژ مينديش
چو زان حلواي نقد آن مرد درويش
به ار بر غدر آن زاهد کني پشت
که راسوي امين را بيگنه کشت
مزن بي پيش بيني بر کس انگشت
چنان کان نر کبوتر ماده را کشت
به هشياري رهان خود را از اين غار
چو موش آن گربه را از دام تيمار
برون پر تا نفرسائي درين بند
چو مرغ قبره زين قبه چند
به صدق ايمن تواني شد ز شمشير
چو آن زاهد شغال از خشم آن شير
تو نيکي کن مترس از خصم خونخوار
به نيکي برد جان سياح از آن مار
به قدر مرد شد روزي نهاده
ز بازرگان بچه تا شاهزاده
به خونخواري مکن چنگال را تيز
کز اين بي بچه گشت آن شير خونريز
چو بر گفت اين سخن پير سخن سنج
دل خسرو حصاري شد بر اين گنج
پشيمان شد ز بدعتهاي بيداد
سراي عدل را نو کرد بنياد
دلا از روشني شمعي برافروز
ز شمع آتش پرستيدن بياموز
بيارا خاطر ار آتش پرستي
از آتش خانه خطر نشستي
من خاکي کزين محراب هيچم
چنو صد را به حکمت گوش پيچم
بسي دارم سخن کان دل پذيرد
چگويم چون کسم دامن نگيرد
منم دانسته در پرگار عالم
به تصريف و به نحو اسرار عالم
همه زيچ فلک جدول به جدول
به اصطرلاب حکمت کرده ام حل
که پرسيد از من اسرار فلک را
که معلومش نکردم يک به يک را
زسر تا پاي اين ديرينه گلشن
کنم گر گوش داري بر تو روشن
از آن نقطه که خطش مختلف بود
نخستين جنبشي کامد الف بود
بدان خط چون دگر خط بست پرگار
بسيطي زان دوي آمد پديدار
سه خط چون کرد بر مرکز محيطي
به جسم آماده شد شکل بسيطي
خط است آنگه بسيط آنگاه اجسام
که ابعاد ثلثش کرده اندام
توان دانست عالم را به غايت
بدين ترتيب از اول تا نهايت
چو بر عقل اين نمونه گشت ظاهر
به يک تک ميدود ز اول به آخر
خدايست آنکه حد ظاهر ندارد
وجودش اول و آخر ندارد
خدابين شو که پيش اهل بينش
تنگ باشد حجاب آفرينش
بدان خود را که از راه معاني
خدا را داني ار خود را بداني
بدين نزديکيت آيينه در پيش
فلک چه بود بدان دوري مينديش
تو آن نوري که چرخت طشت شمعست
نمودار دو عالم در تو جمعست
نظامي بيش از اين راز نهاني
مگو تا از حکايت وا نماني
چو خسرو تخته حکمت در آموخت
به آزادي جهان را تخته بر دوخت
ز مريم بود يک فرزند خامش
چو شيران ابخر و شيرويه نامش
شنيدم من که آن فرزند قتال
در آن طفلي که بودش قرب نه سال
چو شيرين را عروسي بود مي گفت
که شيرين کاشگي بودي مرا جفت
ز مهرش باز گويم يا ز کينش
ز دانش يا ز دولت يا ز دينش
سراي شاه ازو پر دود مي بود
بدو پيوسته ناخشنود مي بود
بزرگ اميد را گفت اي خردمند
دلم بگرفت از اين وارونه فرزند
از اين نافرخ اختر مي هراسم
فساد طالعش را مي شناسم
ز بد فعلي که دارد در سر خويش
چو گرگ ايمن نشد بر مادر خويش
ازين ناخوش نيايد خصلتي خوش
که خاکستر بود فرزند آتش
نگويد آنچه کس را دلکش آيد
همه آن گويد او کو را خوش آيد
نه با فرش همي بينم نه با سنگ
ز فر و سنگ بگريزد به فرسنگ
چو دود از آتش من گشت خيزان
ز من زاده ولي از من گريزان
سرم تاج از سرافرازان ربودست
خلف بس ناخلف دارم چه سوداست
نه بر شيرين نه بر من مهربانست
نه با همشيرگان شيرين زبانست
به چشمي بيند اين ديو آن پري را
که خر در پيشه ها پالانگري را
ز من بگذر که من خود گرزه مارم
بلي مارم که چون او مهره دارم
نه هر زن زن بود هر زاده فرزند
نه هر گل ميوه آرد هر نيي قند
بسا زاده که کشت آن را کزو زاد
بس آهن کو کند بر سنگ بيداد
بسا بيگانه کز صاحب وفائي
ز خويشان بيش دارد آشنائي
بزرگ اميد گفت اي پيش بين شاه
دل پاکت ز هر نيک و بد آگاه
گرفتم کاين پسر درد سر تست
نه آخر پاره اي از گوهر تست
نشايد خصمي فرزند کردن
دل از پيوند بي پيوند کردن
کسي بر ناربن نارد لگد را
کا تاج سر کند فرزند خود را
درخت تود از آن آمد لگدخوار
که دارد بچه خود را نگونسار
تو نيکي بد نباشد نيز فرزند
بود تره به تخم خويش مانند
قباي زر چو در پيرايش افتد
ازو هم زر بود کارايش افتد
اگر توسن شد اين فرزند جماش
زمانه خود کند رامش تو خوش باش
جواني دارد زينسان پر از جوش
به پيري توسني گردد فراموش
چنان افتد از آن پس راي خسرو
که آتش خانه باشد جاي خسرو
نسازد با همالان هم نشستي
کند چون موبدان آتش پرستي
چو خسرو را به آتش خانه شد رخت
چو شير مست شد شيرويه بر تخت
به نوشانوش مي در کاس مي داشت
ز دورا دور شه را پاس مي داشت
بدان نگذاشت آخر بند کردش
به کنجي از جهان خرسند کردش
در آن تلخي چنان برداشت با او
که جز شيرين کسي نگذاشت با و
دل خسرو به شيرين آن چنان شاد
که با صد بند گفتا هستم آزاد
نشاندي ماه را گفتي مينديش
که روزي هست هر کس را چنين پيش
ز بادي کو کلاه از سر کند دور
گياه آسوده باشد سرو رنجور
هر آنچ او فحل تر باشد ز نخجير
شکارافکن بدو خوشتر زند تير
چو کوه از زلزله گردد به دونيم
ز افتادن بلندان را بود بيم
هر آن پخته که دندانش بزرگست
به دنبالش بسي دندان گرگست
به هر جا کاتشي گردد زر اندود
بسوي نيکوان خوشتر رود دود
تو در دستي اگر دولت شد از دست
چو تو هستي همه دولت مرا هست
شکر لب نيز از او فارغ نبودي
دلش دادي و خدمت مي نمودي
که در دولت چنين بسيار باشد
گهي شادي گهي تيمار باشد
شکنج کار چون در هم نشيند
بميرد هر که در ماتم نشيند
گشاده روي بايد بود يک چند
که پاي و سر نبايد هر دو دربند
نشايد کرد بر آزار خود زور
که بس بيمار وا گشت از لب گور
نه هر کش صحت او را تب نگيرد
نه هر کس را که تب گيرد بميرد
بسا قفلا که بندش ناپديد است
چو وابيني نه قفل است آن کليد است
به دانائي ز دل پرداز غم را
که غم غم را کشد چون ريگ نم را
اگر جاي تو را بگرفت بدخواه
مقنع نيز داند ساختن ماه
ولي چون چاه نخشب آب گيرد
جهان از آهني کي تاب گيرد
در اين کشور که هست از تيره رائي
شبه کافور و اعمي روشنائي
ببايد ساخت با هر ناپسندي
که ارزد ريش گاوي ريشخندي
ستيز روزگار از شرم دور است
ازو دوري طلب کازرم دور است
دو کس را روزگار آزرم داد است
يکي کو مرد و ديگر کو نزاد است
نماند کس درين دير سپنجي
تو نيز ار هم نماني تا نرنجي
اگر بودي جهان را پايداري
بهر کس چون رسيدي شهرياري
فلک گر مملکت پاينده دادي
ز کيخسرو به خسرو کي فتادي
کسي کو دل بر اين گلزار بندد
چو گل زان بيشتر گريد که خندد
اگر دنيا نماند با تو مخروش
چنان پندار کافتد بارت از دوش
ز تو يا مال ماند يا تو ماني
پس آن به کو نماند تا تو ماني
چو بربط هر که او شادي پذير است
ز درد گوشمالش ناگزير است
بزن چون آفتاب آتش درين دير
که بي عيسي نيابي در خران خير
چه مارست اينکه چون ضحاک خونخوار
هم از پشت تو انگيزد ترا مار
به شهوت ريزه اي کز پشت راندي
عقوبت بين که چون بي پشت ماندي
درين پسته منه بر پشت باري
شکم واري طلب نه پشت واري
بعنين و سترون بين که رستند
که بر پشت و شکم چيزي نبستند
گرت عقلي است بي پيوند ميباش
بدانچت هست از او خرسند ميباش
نه ايمن تر ز خرسندي جهانيست
نه به ز آسودگي نزهت سنا نيست
چو ناني هست و آبي پاي درکش
که هست آزاد طبعي کشوري خوش
به خرسندي برآور سر که رستي
بلائي محکم آمد سرپرستي
همان زاهد که شد در دامن غار
به خرسندي مسلم گشت از اغيار
همان کهبد که ناپيداست در کوه
به پرواز قناعت رست از انبوه
جهان چون مار افعي پيچ پيچ است
ترا آن به کزو در دست هيچ است
چو از دست تو نايد هيچ کاري
به دست ديگران ميگير ماري
چو دربندي بدان ميباش خرسند
که تو گنجي بود گنجينه دربند
و گر در چاه يابي پايه خويش
سعادت نامه يوسف بنه پيش
چو زير از قدر تو جاي تو باشد
علم دان هر که بالاي تو باشد
تو پنداري که تو کم قدر داري
توئي تو کز دو عالم صدر داري
دل عالم توئي در خود مبين خرد
بدين همت توان گوي از جهان برد
چنان دان کايزد از خلقت گزيد است
جهان خاص از پي تو آفريد است
بدين انديشه چون دلشاد گردي
ز بند تاج و تخت آزاد گردي
و گر باشي به تخت و تاج محتاج
زمين را تخت کن خورشيد را تاج
بدين تسکين ز خسرو سوز مي برد
بدين افسانه خوش خوش روز مي برد
شب آمد همچنان آن سرو آزاد
سخن مي گفت و شه را دل همي داد
شبي تاريک نور از ماه برده
فلک را غول وار از راه برده
زمانه با هزاران دست بي زور
فلک با صد هزاران ديده شبکور
شهنشه پاي را با بند زرين
نهاده بر دو سيمين ساق شيرين
بت زنجر موي از سيمگون دست
به زنجير زرش بر مهره مي بست
ز شفقت ساقهاي بند سايش
همي ماليد و مي بوسيد پايش
حکايت هاي مهرانگيز مي گفت
که بر بانگ حکايت خوش توان خفت
به هر لفظي دهن پر نوش مي داشت
بر آواز شهنشه گوش مي داشت
چو خسرو خفت و کمتر شد جوابش
به شيريت در سرايت کرد خوابش
دو يار نازنين در خواب رفته
فلک بيدار و از چشم آب رفته
جهان مي گفت کامد فتنه سرمست
سياهي بر لبش مسمار مي بست
فرود آمد ز روزن ديو چهري
نبوده در سرشتش هيچ مهري
چو قصاب از غضب خوني نشاني
چو نفاط از بروت آتش فشاني
چو دزد خانه بر کالا همي جست
سرير شاه را بالا همي جست
به بالين شه آمد تيغ در مشت
جگرگاهش دريد و شمع را کشت
چنان زد بر جگرگاهش سر تيغ
که خون برجست ازو چون آتش از ميغ
چو از ماهي جدا کرد آفتابي
برون زد سر ز روزن چون عقابي
ملک در خواب خوش پهلو دريده
گشاده چشم و خود را کشته ديده
ز خونش خوابگه طوفان گرفته
دلش از تشنگي از جان گرفته
به دل گفتا که شيرين را ز خوشخواب
کنم بيدار و خواهم شربتي آب
دگر ره گفت با خطر نهفته
که هست اين مهربان شبها نخفته
چو بيند بر من اين بيداد و خواري
نخسبد ديگر از فرياد و زاري
همان به کين سخن ناگفته باشد
شوم من مرده و او خفته باشد
به تلخي جان چنان داد آن وفادار
که شيرين را نکرد از خواب بيدار
شکفته گلبني بيني چو خورشيد
به سرسبزي جهان را داده اميد
برآيد ناگه ابري تند و سرمست
بخون ريز رياحين تيغ در دست
بدان سختي فرو بارد تگرگي
کزان گلبن نماند شاخ و برگي
چو گردد باغبان خفته بيدار
به باغ اندر نه گل بيند نه گلزار
چه گوئي کز غم گل خون نريزد
چو گل ريزد گلابي چون نريزد
ز بس خون کز تن شه رفت چون آب
در آمد نرگس شيرين ز خوشخواب
دگر شبها که بختش يار گشتي
به بانگ ناي و ني بيدار گشتي
فلک بنگر چه سردي کرد اين بار
که خون گرم شاهش کرد بيدار
پريشان شد چو مرغ تاب ديده
که بود آن سهم را در خواب ديده
پرند از خوابگاه شاه برداشت
يکي درياي خون ديده آه برداشت
ز شب مي جست نور آفتابي
دريغا چشمش آمد در خرابي
سريري ديد سر بي تاج کرده
چراغي روغنش تاراج کرده
خزينه در گشاده گنج برده
سپه رفته سپهسالار مرده
به گريه ساعتي شب را سيه کرد
بسي بگريست وانگه عزم ره کرد
گلاب و مشک با عنبر برآميخت
بر آن اندام خون آلود مي ريخت
فرو شستش به گلاب و به کافور
چنان کز روشني مي تافت چون نور
چنان بزمي که شاهان را طرازند
بسازيدش کز آن بهتر نسازند
چو شه را کرده بود آرايشي چست
به کافور و گلاب اندام او شست
همان آرايش خود نيز نو کرد
بدين انديشه صد دل را گرو کرد
دل شيرويه شيرين را ببايست
وليکن با کسي گفتن نشايست
نهاني کس فرستادش که خوش باش
يکي هفته درين غم بارکش باش
چو هفته بگذرد ماه دو هفته
شود در باغ من چون گل شکفته
خداوندي دهم بر هر گروهش
ز خسرو بيشتر دارم شکوهش
چو گنجش زير زر پوشيده دارم
کليد گنج ها او را سپارم
چو شيرين اين سخنها را نيوشيد
چو سرکه تند شد چون مي بجوشيد
فريبش داد تا باشد شکيبش
نهاد آن کشتني دل بر فريبش
پس آنگه هر چه بود اسباب خسرو
ز منسوخ کهن تا کسوت نو
به محتاجان و محرومان ندا کرد
ز بهر جان شاهنشه فدا کرد
چو صبح از خواب نوشين سر برآورد
هلاک جان شيرين بر سر آورد
سياهي از حبش کافور مي برد
شد اندر نيمه ره کافوردان خرد
ز قلعه زنگيي در ماه مي ديد
چو مه در قلعه شد زنگي بخنديد
بفرمودش به رسم شهرياري
کياني مهدي از عود قماري
گرفته مهد را در تخته زر
بر آموده به مرواريد و گوهر
به آئين ملوک پارسي عهد
بخوابانيد خسرو را در آن مهد
نهاد آن مهد را بر دوش شاهان
به مشهد برد وقت صبح گاهان
جهانداران شده يکسر پياده
بگرداگرد آن مهد ايستاده
قلم ز انگشت رفته باربد را
بريده چون قلم انگشت خود را
بزرگ اميد خرد اميد گشته
بلرزاني چو برگ بيد گشته
به آواز ضغيف افغان برآورد
که ما را مرگ شاه از جان برآورد
پناه و پشت شاهان عجم کو
سپهسالار و شمشير و علم کو
کجا کان خسرو دنييش خوانند
گهي پرويز و گه کسريش خوانند
چو در راه رحيل آمد روارو
چه جمشيد و چه کسري و چه خسرو
گشاده سر کنيزان و غلامان
چو سروي در ميان شيرين خرامان
نهاده گوهرآگين حلقه در گوش
فکنده حلقه هاي زلف بر دوش
کشيده سرمه ها در نرگس مست
عروسانه نگار افکنده بر دست
پرندي زرد چون خورشيد بر سر
حريري سرخ چون ناهيد در بر
پس مهد ملک سرمست ميشد
کسي کان فتنه ديد از دست ميشد
گشاده پاي در ميدان عهدش
گرفته رقص در پايان مهدش
گمان افتاد هر کس را که شيرين
ز بهر مرگ خسرو نيست غمگين
همان شيرويه را نيز اين گمان بود
که شيرين را بر او دل مهربان بود
همه ره پاي کوبان ميشد آن ماه
بدينسان تا به گنبد خانه شاه
پس او در غلامان و کنيزان
ز نرگس بر سمن سيماب ريزان
چو مهد شاه در گنبد نهادند
بزرگان روي در روي ايستادند
ميان دربست شيرين پيش موبد
به فراشي درون آمد به گنبد
در گنبد به روي خلق در بست
سوي مهد ملک شد دشنه در دست
جگرگاه ملک را مهر برداشت
ببوسيد آن دهن کاو بر جگر داشت
بدان آيين که ديد آن زخم را ريش
همانجا دشنه اي زد بر تن خويش
به خون گرم شست آن خوابگه را
جراحت تازه کرد اندام شه را
پس آورد آنگهي شه را در آغوش
لبش بر لب نهاد و دوش بر دوش
به نيروي بلند آواز برداشت
چنان کان قوم از آوازش خبر داشت
که جان با جان و تن و با تن به پيوست
تن از دوري و جان از داوري رست
به بزم خسرو آن شمع جهانتاب
مبارک باد شيرين را شکر خواب
به آمرزش رساد آن آشنائي
که چون اينجا رسد گويد دعائي
کالهي تازه دار اين خاکدان را
بيامرز اين دو يار مهربان را
زهي شيرين و شيرين مردن او
زهي جان دادن و جان بردن او
چنين واجب کند در عشق مردن
به جانان جان چنين بايد سپردن
نه هر کو زن بود نامرد باشد
زن آن مرد است کو بي درد باشد
بسا رعنا زنا کو شير مرد است
بسا ديبا که شيرش در نورد است
غباري بر دميد از راه بيداد
شبيخون کرد بر نسرين و شمشاد
بر آمد ابري از درياي اندوه
فرو باريد سيلي کوه تا کوه
ز روي دشت بادي تند برخاست
هوا را کرد با خاک زمين راست
بزرگان چون شدند آگه ازين راز
برآوردند حالي يکسر آواز
که احسنت اي زمان واي زمين زه
عروسان را به دامادان چنين ده
چو باشد مطرب زنگي و روسي
نشايد کرد ازين بهتر عروسي
دو صاحب تاج را هم تخت کردند
در گنبد بر ايشان سخت کردند
وز آنجا باز پس گشتند غمناک
نوشتند اين مثل بر لوح آن خاک
که جز شيرين که در خاک درشتست
کسي از بهر کس خود را نکشت است
منه دل بر جهان کين سرد ناکس
وفا داري نخواهد کرد با کس
چه بخشد مرد را اين سفله ايام
که يک يک باز نستاند سرانجام
به صد نوبت دهد جاني به آغاز
به يک نوبت ستاند عاقبت باز
چو بر پائي طلسمي پيچ پيچي
چو افتادي شکستي هيچ هيچي
درين چنبر که محکم شهر بنديست
نشان ده گردني کو بي کمنديست
نه با چنبر توان پرواز کردن
نه بتوان بند چنبر باز کردن
درين چنبر گشايش چون نمائيم
چو نگشادست کس ما چون گشائيم
همان به کاندرين خاک خطرناک
ز جور خاک بنشينيم بر خاک
بگرييم از براي خويش يکبار
که بر ما کم کسي گريد چو ما زار
شنيدستم که افلاطون شب و روز
به گريه داشتي چشم جهانسوز
بپرسيدند ازو کاين گريه از چيست
بگفتا چشم کس بيهوده نگريست
از آن گريم که جسم و جان دمساز
بهم خو کرده اند از ديرگه باز
جدا خواهند گشت از آشنائي
همي گريم بدان روز جدائي
رهي خواهي شدن کان ره درازست
به بي برگي مشو بي برگ و سازست
بپاي جان تواني شد بر افلاک
رها کن شهر بند خاک بر خاک
مگو بر بام گردون چون توان رفت
توان رفت ارز خود بيرون توان رفت
بپرس از عقل دورانديش گستاخ
که چون شايد شدن بر بام اين کاخ
چنان کز عقل فتوي ميستاني
علم برکش بر اين کاخ کياني
خرد شيخ الشيوخ راي تو بس
ازو پرس آنچه مي پرسي نه از کس
سخن کز قول آن پير کهن نيست
بر پيران وبال است آن سخن نيست
خرد پاي و طبيعت بند پايست
نفس يک يک چو سوهان بند سايست
بدين زرين حصار آن شد برومند
که از خود برگرفت اين آهنين بند
چو اين خصمان که از يارت برارند
بر آن کارند کز کارت برآرند
ازين خرمن مخور يک دانه گاورس
برو ميلرز و بر خود نيز ميترس
چو عيسي خر برون برزين تني چند
بمان در پاي گاوان خرمني چند
ازين نه گاوپشت آدميخوار
بنه بر پشت گاوافکن زمين وار
اگر زهره شوي چون بازکاوي
درين خر پشته هم بر پشت گاوي
بسا تشنه که بر پندار بهبود
فريب شوره اي کردش نمک سود
بسا حاجي که خود را از اشتر انداخت
که تلخک را ز ترشک باز نشناخت
حصار چرخ چون زندان سرائيست
کمر در بسته گردش اژدهائيست
چگونه تلخ نبود عيش آن مرد
که دم با اژدهائي بايدش کرد
چو بهمن زين شبستان رخت بر بند
حريفي کردنت با اژدها چند
گرت خود نيست سودي زين جدائي
نه آخر ز اژدها يابي رهائي
چه داري دوست آنکش وقت مردن
به دشمن تر کسي بايد سپردن
به حرمت شو کزين دير مسيلي
شود عيسي به حرمت خر به سيلي
سلامت بايدت کس را ميازار
که بد را در عوض تيز است بازار
از آن جنبش که در نشونبات است
درختان را و مرغان را حيات است
درخت افکن بود کم زندگاني
به درويشي کشد نخجير باني
علم بفکن که عالم تنگ نايست
عنان درکش که مرکب لنگ پايست
نفس بردار ازين ناي گلوتنگ
گره بگشاي ازين پاي کهن لنگ
به ملکي در چه بايد ساختن جاي
که غل بر گردنست و بند بر پاي
ازين هستي که يابد نيستي زود
ببايد شد بهست و نيست خشنود
ز مال و ملک و فرزند و زن و زور
همه هستند همراه تو تا گور
روند اين همرهان غمناک با تو
نيايد هيچ کس در خاک با تو
رفيقانت همه بدساز گردند
ز تو هر يک به راهي باز گردند
به مرگ و زندگي در خواب و مستي
توئي با خويشتن هر جا که هستي
ازين مشتي خيال کاروان زن
عنان بستان علم بر آسمان زن
خلاف آن شد که در هر کارگاهي
مخالف ديد خواهي بارگاهي
نفس کو بر سپهر آهنگ دارد
ز لب تا ناف ميدان تنگ دارد
بده گر عاقلي پرواز خود را
که کشتند از تو به صد بار صد را
زمين کز خون ما باکي ندارد
به بادش ده که جز خاکي ندارد
دلا منشين که ياران برنشستند
بنه بر بند کايشان رخت بستند
درين کشتي چو نتوان دير ماندن
ببايد رخت بر دريا فشاندن
درين دريا سر از غم بر مياور
فرو خور غوطه و دم بر مياور
بدين خوبي جمالي کادمي راست
اگر بر آسمان باشد ز مي راست
بفرسايد زمين و بشکند سنگ
نماند کس درين پيغوله تنگ
پي غولان درين پيغوله بگذار
فرشته شو قدم زين فرش بردار
جوانمردان که در دل جنگ بستند
به جان و دل ز جان آهنگ رستند
ز جان کندن کسي جان برد خواهد
که پيش از دادن جان مرد خواهد
نماني گر بماند خو بگيري
بميران خويشتن را تا نميري
بسا پيکر که گفتي آهنين است
به صد زاري کنون زيرزمين است
گر اندام زمين را باز جوئي
همه خاک زمين بودند گوئي
کجا جمشيد و افريدون و ضحاک
همه در خاک رفتند اي خوشا خاک
جگرها بين که در خوناب خاک است
ندانم کاين چه درياي هلاک است
که ديدي کامد اينجا کوس پيلش
که برنامد ز پي بانگ رحيلش
اگر در خاک شد خاکي ستم نيست
سرانجام وجود الا عدم نيست
جهان بين تا چه آسان مي کند مست
فلک بين تا چه خرم مي زند دست
نظامي بس کن اين گفتار خاموش
چه گوئي با جهاني پنبه در گوش
شکايتهاي عالم چند گوئي
بپوش اين گريه را در خنده روئي
چه پيش آرد زمان کان در نگردد
چه افرازد زمين کان برنگردد
درختي را که بيني تازه بيخش
کند روزي ز خشکي چار ميخش
بهاري را کند گيتي فروزي
به بادش بر دهد ناگاه روزي
دهد بستاند و عاري ندارد
بجز داد و ستد کاري ندارد
جنايتهاي اين نه شيشه تنگ
همه در شيشه کن بر شيشه زن سنگ
مگر در پاي دور گرم کينه
شکسته گردد اين سبز آبگينه
بده دنيي مکن کز بهر هيچت
دهد اين چرخ پيچاپيچ پيچت
ز خود بگذر که با اين چار پيوند
نشايد رست ازين هفت آهنين بند
گل و سنگ است اين ويرانه منزل
درو ما را دو دست و پاي در گل
درين سنگ و درين گل مرد فرهنگ
نه گل بر گل نهد نه سنگ بر سنگ
تو کز عبرت بدين افسانه ماني
چه پنداري مگر افسانه خواني
درين افسانه شرطست اشک راندن
گلابي تلخ بر شيرين فشاندن
بحکم آنکه آن کم زندگاني
چو گل بر باد شد روز جواني
سبک رو چون بت قبچاق من بود
گمان افتاد خود کافاق من بود
همايون پيکري نغز و خردمند
فرستاده به من داراي در بند
پرندش درع و از درع آهنين تر
قباش از پيرهن تنگ آستين تر
سران را گوش بر مالش نهاده
مرا در همسري بالش نهاده
چو ترکان گشته سوي کوچ محتاج
به ترکي داده رختم را به تارج
اگر شد ترکم از خرگه نهاني
خدايا ترک زادم را تو داني
ببين اي هفت ساله قره العين
مقام خويشتن در قاب قوسين
منت پروردم و روزي خدا داد
نه بر تو نام من نام خدا باد
درين دور هلالي شاد مي خند
که خنديديم ماهم روزکي چند
چو بدر انجمن گردد هلاکت
بر افروزند انجم را جمالت
قلم درکش به حرفي کان هوائيست
علم برکش به علمي کان خدائيست
به ناموسي که گويد عقل نامي
زهي فرزانه فرزند نظامي
چنين گفت آن سخن پرداز شبخيز
کزان آمد خلل در کار پرويز
که از شبها شبي روشن چو مهتاب
جمال مصطفي را ديد در خواب
خرامان گشته بر تازي سمندي
مسلسل کرده گيسو چون کمندي
به چربي گفت با او کاي جوانمرد
ره اسلام گير از کفر برگرد
جوابش داد تا بي سر نگردم
ازين آيين که دارم برنگردم
سوار تند از آنجا شد روانه
به تندي زد بر او يک تازيانه
ز خواب خوش چو خسرو اندر آمد
چو آتش دودي از مغزش بر آمد
سه ماه از ترسناکي بود بيمار
نخفتي هيچ شب ز اندوه و تيمار
يکي روز از خمار تلخ شد تيز
به خلوت گفت شيرين را که برخيز
بيا تا در جواهر خانه و گنج
ببينيم آنچه از خاطر برد رنج
ز عطر و جوهر و ابريشمينه
بسنجيم آنچه باشد از خزينه
وزان بيمايگان را مايه بخشيم
روان را زين روش پيرايه بخشيم
سوي گنجينه رفتند آن دو همراي
نديدند از جواهر بر زمين جاي
خريطه بر خريطه بسته زنجير
ز خسرو تا به کيخسرو همي گير
چهل خانه که او را گنج دان بود
يکي زان آشکارا ده نهان بود
به هر گنجينه اي يک يک رسيدند
متاعي را که ظاهر بود ديدند
ديگرها را بنسخت راز جستند
ز گنجوران کليدش باز جستند
کليد و نسخه پيش آورد گنجور
زمين از بار گوهر گشت رنجور
چو شه گنجي که پنهان بود ديدش
همان با قفل هر گنجي کليدش
کليدي در ميان ديد از زر ناب
چو شمعي روشن از بس رونق و تاب
ز مردم باز جست آن گنج را در
که قفل آن کليدش نيست در بر
نشان دادند و چون آگاه شد شاه
زمين را داد کندن بر نشانگاه
چو خاريدند خاک از سنگ خارا
پديد آمد يکي طاق آشکارا
درو در بسته صندوقي ز مرمر
بر آن صندوق سنگين قفلي از زر
به فرمان شه آن در بر گشادند
درون قفل را بيرون نهادند
طلسمي يافتند از سيم ساده
برو يکپاره لوح از زر نهاده
بر آن لوح زر از سيم سرشته
زر اندر سيم ترکيبي نوشته
طلب کردند پيري کان فرو خواند
شهنشه زان فرو خواندن فرو ماند
چو آن ترکيب را کردند خارش
گزارنده چنين کردش گزارش
که شاهي کاردشير بابکان بود
بچستي پيشواي چابکان بود
ز راز انجم و گردون خبر داشت
در احکام فلک نيکو نظر داشت
ز هفت اختر چنين آورد بيرون
که در چندين قران از دور گردون
بدين پيکر پديد آيد نشاني
در اقليم عرب صاحب قراني
سخن گوي و دلير و خوب کردار
امين و راست عهد و راست گفتار
به معجز گوش مالد اختران را
بدين خاتم بود پيغمبران را
ز ملتها برآرد پادشائي
به شرع او رسد ملت خدائي
کسي را پادشاهي خويش باشد
که حکم شرع او در پيش باشد
بدو بايد که دانا بگرود زود
که جنگ او زيان شد صلح او سود
چو شاهنشه در آن صورت نظر کرد
سياست در دل و جانش اثر کرد
به عينه گفت کاين شکل جهان تاب
سواري بود کان شب ديد در خواب
چنان در کالب جوشيد جانش
که بيرون ريخت مغز از استخوانش
بپرسيد از بريدان جهانگرد
که در گيتي که ديدست اينچنين مرد
همه گفتند کاين تمثال منظور
که دل را ديده بخشد ديده را نور
نماند جز بدان پيغمبر پاک
کزو در کعبه عنبر بوي شد خاک
محمد کايزد از خلقش گزيد است
زبانش قفل عالم را کليد است
برون شد شاه از آن گنجينه دلتنگ
از آن گوهر فتاده بر سرش سنگ
چو شيرين ديد شه را جوش در مغز
پريشان پيکرش زان پيکر نغز
به شه گفت اي به دانائي و رادي
طراز تاج و تخت کيقبادي
در اين پيکر که پيش از ما نهفتند
سخن داني که بيهوده نگفتند
به چندين سال پيش از ما بدين کار
رصد بستند و کردند اين نمودار
چنين پيغمبري صاحب ولايت
کزو پيشينه کردند اين ولايت
به خاصه حجتي دارد الهي
دهد بر دين او حجت گواهي
ره و رسمي چنين بازي نباشد
برو جاي سرافرازي نباشد
اگر بر دين او رغبت کند شاه
نماند خار و خاشاکش درين راه
ز باد افراه ايزد رسته گردد
به اقبال ابد پيوسته گردد
برو نام نکو خواهي بماند
همان در نسل او شاهي بماند
به شيرين گفت خسرو راست گوئي
بدين حجت اثر پيداست گوئي
ولي ز آنجا که يزدان آفريد است
نياکان مرا ملت پديد است
ره و رسم نياکان چون گذارم
ز شاهان گذشته شرم دارم
دلم خواهد ولي بختم نسازد
نو آيين آنکه بخت او را نوازد
در آن دوران که دولت رام او بود
ز مشرق تا به مغرب نام او بود
رسول ما به حجت هاي قاهر
نبوت در جهان مي کرد ظاهر
گهي مي کرد مه را خرقه سازي
گهي مه کرد با مه خرقه بازي
گهي با سنگ خارا راز مي گفت
گهي سنگش حکايت باز مي گفت
شکوهش کوه را بنياد مي کند
بروت خاک را چون باد مي کند
عطايش گنج را ناچيز مي کرد
نسيمش گنج بخشي نيز مي کرد
خلايق را ز دعوت جام مي داد
بهر کشور صلاي عام مي داد
بفرمود از عطا عطري سرشتن
بنام هر کسي حرزي نوشتن
حبش را تازه کرد از خط جمالي
عجم را بر کشيد از نقطه خالي
چو از نقش نجاشي باز پرداخت
به مهر نام خسرونامه اي ساخت
خداوندي که خلاق الوجود است
وجودش تا ابد فياض جود است
قديمي کاولش مطلع ندارد
حکيمي کاخرش مقطع ندارد
تصرف با صفاتش لب بدوزد
خرد گر دم زند حالي بسوزد
اگر هر زاهدي کاندر جهانست
به دوزخ در کشد حکمش روانست
و گر هر عاصيي کو هست غمناک
فرستد در بهشت از کيستش باک
خداونديش را علت سبب نيست
ده و گير از خداوندان عجب نيست
به يک پشه کشد پيل افسري را
به موري بر دهد پيغمبري را
ز سيمرغي برد قلاب کاري
دهد پروانه اي را قلب داري
سپاس او را کن ار صاحب سپاسي
شناسائي بس آن کو راشناسي
ز هريادي که بي او لب بگردان
ز هرچ آن نيست او مذهب بگردان
بهر دعوي که بنمائي اله اوست
بهر معني که خواهي پادشاه اوست
ز قدرت در گذر قدرت قضا راست
تو فرمانراني و فرمان خدا راست
خدائي نايد از مشتي پرستار
خدائي را خدا آمد سزاوار
تو اي عاجز که خسرو نام داري
و گر کيخسروي صد جام داري
چو مخلوقي نه آخر مرد خواهي؟
ز دست مرگ جان چون برد خواهي
که مي داند که مشتي خاک محبوس
چه در سر دارد از نيرنگ و ناموس
اگر بي مرگ بودي پادشائي
بسا دعوي که رفتي در خدائي
مبين در خود که خود بين را بصر نيست
خدا بين شو که خود ديدن هنر نيست
ز خود بگذر که در قانون مقدار
حساب آفرينش هست بسيار
زمين از آفرينش هست گردي
وز او اين ربع مسکون آبخوردي
عراق از ربع مسکون است بهري
وزان بهره مداين هست شهري
در آن شهر آدمي باشد بهر باب
توئي زان آدمي يک شخص در خواب
قياسي باز گير از راه بينش
حد و مقدار خود از آفرينش
ببين تا پيش تعظيم الهي
چه دارد آفرينش جز تباهي
به ترکيبي کز اين سان پايمال است
خداوندي طلب کردن محال است
گواهي ده که عالم را خدائيست
نه بر جاي و نه حاجتمند جائيست
خدائي کادمي را سروري داد
مرا بر آدمي پيغمبري داد
ز طبع آتش پرستيدن جدا کن
بهشت شرع بين دوزخ رها کن
چو طاووسان تماشا کن درين باغ
چو پروانه رها کن آتشين داغ
مجوسي را مجس پردود باشد
کسي کاتش کند نمرود باشد
در آتش مانده اي وين هست ناخوش
مسلمان شو مسلم گرد از آتش
چو نامه ختم شد صاحب نوردش
به عنوان محمد ختم کردش
به دست قاصدي جلد و سبک خيز
فرستاد آن وثيقت سوي پرويز
چو قاصد عرضه کرد آن نامه نو
بجوشيد از سياست خون خسرو
به هر حرفي کز آن منشور برخواند
چو افيون خورده مخمور درماند
ز تيزي گشت هر مويش سناني
ز گرمي هر رگش آتش فشاني
چو عنوان گاه عالم تاب را ديد
تو گفتي سگ گزيده آب را ديد
خطي ديد از سواد هيبت انگيز
نوشته کز محمد سوي پرويز
غرور پادشاهي بردش از راه
که گستاخي که يارد با چو من شاه
کرا زهره که با اين احترامم
نويسد نام خود بالاي نامم
رخ از سرخي چو آتشگاه خود کرد
ز خشم انديشه بد کرد و بد کرد
دريد آن نامه گردن شکن را
نه نامه بلکه نام خويشتن را
فرستاده چو ديد آن خشمناکي
به رجعت پاي خود را کرد خاکي
از آن آتش که آن دود تهي داد
چراغ آگهان را آگهي داد
ز گرمي آن چراغ گردن افراز
دعا را داد چون پروانه پرواز
عجم را زان دعا کسري برافتاد
کلاه از تارک کسري در افتاد
ز معجزهاي شرع مصطفائي
بر او آشفته گشت آن پادشائي
سريرش را سپهر از زير برداشت
پسر در کشتنش شمشير برداشت
بر آمد ناگه از گردون طراقي
ز ايوانش فرو افتاد طاقي
پلي بر دجله ز آهن بود بسته
در آمد سيل و آن پل شد گسسته
پديد آمد سمومي آتش انگيز
نه گلگون ماند بر آخور نه شبديز
تبه شد لشگرش در حرب ذيقار
عقابش را کبوتر زد به منقار
در آمد مردي از در چوب در دست
به خشم آن چون را بگرفت و بشکست
بدو گفتا من آن پولاد دستم
که دينت را بدين خواري شکستم
در آن دولت ز معجزهاي مختار
بسي عبرت چنين آمد پديدار
تو آن سنگين دلان را بين که ديدند
به تاييد الهي نگرويدند
اگر چه شمع دين دودي ندارد
چو چشم اعمي بود سودي ندارد
هدايت چون بدينسان راند آيت
بدان ماندند محروم از عنايت
زهي پيغمبري کز بيم و اميد
قلم راند بر افريدون و جمشيد
زهي گردن کشي کز بيم تاجش
کشد هر گردني طوق خراجش
زهي ترکي که مير هفت خيل است
ز ماهي تا به ماه او را طفيل است
زهي بدري که او در خاک خفته است
زمين تا آسمان نورش گرفته است
زهي سلطان سواري کافرينش
ز خاک او کشد طغراي بينش
زهي سر خيل سرهنگان اسرار
سخن را تا قيامت نوبتي دار
سحرگه پنج نوبت کوفت در خاک
شبانگه چار بالش زد بر افلاک
شبي رخ تافته زين دير فاني
به خلوت در سراي ام هاني
رسيده جبرئيل از بيت معمور
براقي برق سير آورده از نور
نگارين پيکري چون صورت باغ
سرش بکر از لکام و رانش از داغ
نه ابر از ابر نيسان درفشان تر
نه باد از باد بستان خوش عنان تر
چو دريائي ز گوهر کرده زينش
نگشته وهم کس زورق نشينش
قوي پشت و گران نعل و سبک خيز
بديدن تيز بين و در شدن تيز
وشاق تنگ چشم هفت خرگاه
بد آن ختلي شده پيش شهنشاه
چو مرغي از مدينه بر پريده
به اقصي الغايت اقصي رسيده
نموده انبيا را قبله خويش
به تفضيل امانت رفته در پيش
چو کرده پيشوائي انبيا را
گرفته پيش راه کبريا را
برون رفته چو وهم تيزهوشان
ز خرگاه کبود سبز پوشان
ازين گردابه چون باد بهشتي
به ساحل گاه قطب آورده کشتي
فلک را قلب در عقرب دريده
اسد را دست بر جبهت کشيده
مجره که کشان پيش براقش
درخت خوشه جوجو ز اشتياقش
کمان را استخوان بر گنج کرده
ترازو را سعادت سنج کرده
رحم بر مادران دهر بسته
ز حيض دختران نعش رسته
ز رفعت تاج داده مشتري را
ربوده ز آفتاب انگشتري را
به دفع نزليان آسمان گير
ز جعبه داده جوزا را يکي تير
چو يوسف شربتي دردلو خورده
چو يونس وقفه اي در حوت کرده
ثريا در رکابش مانده مدهوش
به سرهنگي حمايل بسته بر دوش
به زيرش نسر طاير پر فشانده
وزو چون نسر واقع باز مانده
ز رنگ آميزي ريحان آن باغ
نهاده چشم خود را مهر مازاغ
چو بيرون رفت از آن ميدان خضرا
رکاب افشاند از صحرا به صحرا
بدان پرندگي طاوس اخضر
فکند از سرعتش هم بال و هم پر
چو جبريل از رکابش باز پس گشت
عنان بر زد ز ميکائيل بگذشت
سرافيل آمد و بر پر نشاندش
به هودج خانه رفرف رساندش
ز رفرف بر رف طوبي علم زد
وز آنجا بر سر سدره قدم زد
جريده بر جريده نقش مي خواند
بيابان در بيابان رخش مي راند
چو بنوشت آسمان را فرش بر فرش
به استقبالش آمد تارک عرش
فرس بيرون جهان از کل کونين
علم زد بر سرير قاب قوسين
قدم برقع ز روي خويش برداشت
حجاب کاينات از پيش برداشت
جهت را جعد بر جبهت شکستند
مکان را نيز برقع باز بستند
محمد در مکان بي مکاني
پديد آمد نشان بي نشاني
کلام سرمدي بي نقل بشنيد
خداوند جهان را بي جهت ديد
به هر عضوي تنش رقصي در آورد
ز هر موئي دلش چشمي بر آورد
و زان ديدن که حيرت حاصلش بود
دلش در چشم و چشمش در دلش بود
خطاب آمد که اي مقصود درگاه
هر آن حاجت که مقصود است در خواه
سراي فضل بود از بخل خالي
برات گنج رحمت خواست حالي
گنه کاران امت را دعا کرد
خدايش جمله حاجت ها روا کرد
چو پوشيد از کرامت خلعت خاص
بيامد باز پس با گنج اخلاص
گلي شد سرو قدري بود کامد
هلالي رفت و بدري بود کامد
خلايق را برات شادي آورد
ز دوزخ نامه آزادي آورد
ز ما بر جان چون او نازنيني
پياپي باد هر دم آفريني
نظامي هان و هان تا زنده باشي
چنان خواهم چنان کافکنده باشي
نه بيني در که درياپرور آمد
از افتادن چگونه بر سر آمد
چو دانه گر بيفتي بر سر آيي
چو خوشه سر مکش کز پا درايي
مدارا کن که خوي چرخ تند است
به همت رو که پاي عمر کند است
هوا مسموم شد با گرد مي ساز
دوا معدوم شد با درد مي ساز
طبيب روزگار افسون فروش است
چو زراقان ازان ده رنگ پوش است
گهي نيشي زند کاين نوش اعضاست
گه آرد ترشيي کاين دفع صفراست
علاج الرأس او انجيدن گوش
دم الاخوين او خون سياوش
بدين مرهم جراحت بست نتوان
بدين دارو ز علت رست نتوان
چو طفل انگشت خود ميمز در اين مهد
ز خون خويش کن هم شير و هم شهد
بگير آيين خرسندي ز انجير
که هم طفلست و هم پستان و هم شير
بر اين رقعه که شطرنج زيانست
کمينه بازيش بين الرخانست
دريغ آن شد که در نقش خطرناک
مقابل مي شود رخ با رخ خاک
درين خيمه چه گردي بند بر پاي
گلو را زين طنابي چند بگشاي
برون کش پاي ازين پاچيله تنگ
که کفش تنگ دارد پاي را لنگ
قدم درنه که چون رفتي رسيدي
همان پندار کاين ده را نديدي
اگر عيشي است صد تيمار با اوست
و گر برگ گلي صد خار با اوست
به تلخي و به ترشي شد جواني
به صفرا و به سودا زندگاني
به وقت زندگي رنجور حاليم
که با گرگان وحشي در جواليم
به وقت مرگ با صد داغ حرمان
ز گرگان رفت بايد سوي کرمان
ز گرگان تا به کرمان راه کم نيست
ز ما تا مرگ موئي نيز هم نيست
سري داريم و آن سرهم شکسته
به حسرت بر سر زانو نشسته
سري کو هيبت جلاد بيند
صواب آن شد که بر زانو نشيند
ولايت بين که ما را کوچگاهست
ولايت نيست اين زندان و چاهست
ز گرمائي چو آتش تاب گيريم
جگر درتري بر فاب گيريم
چو موئي برف ريزد پر بريزيم
همه در موي دام و دد گريزيم
بدين پا تا کجا شايد رسيدن
بدين پر تا کجا شايد پريدن
ستم کاري کنيم آنگه بهر کار
زهي مشتي ضعيفان ستمکار
کسي کو بر پر موري ستم کرد
هم از ماري قفاي آن ستم خورد
به چشم خويش ديدم در گذرگاه
که زد بر جان موري مرغکي راه
هنوز از صيد منقارش نپرداخت
که مرغي ديگر آمد کار او ساخت
چو بد کردي مباش ايمن ز آفات
که واجب شد طبيعت را مکافات
سپهر آيينه عدلست و شايد
که هرچ آن از تو بيند وا نمايد
منادي شد جهان را هر که بد کرد
نه با جان کسي با جان خود کرد
مگر نشنيدي از فراش اين راه
که هر کو چاه کند افتاد در چاه
سراي آفرينش سرسري نيست
زمين و آسمان بي داوري نيست
هران سنگي که دريائي و کانيست
در او دري و ياقوتي نهانيست
چو عيسي هر که درد توتيائي
ز هر بيخي کند دارو گيائي
چو ما را چشم عبرت بين تباهست
کجا دانيم کاين گل يا گياهست
گرفتم خود که عطار وجودي
تو نيز آخر بسوزي گر چه عودي
و گر خود علم جالينوس داني
چو مرگ آمد به جالينوس ماني
چو عاجز وار بايد عاقبت مرد
چه افلاطون يوناني چه آن کرد
همان به کاين نصيحت ياد گيريم
که پيش از مرگ يک نوبت بميريم
ز محنت رست هر کو چشم دربست
بدين تدبير طوطي از قفس رست
اگر با اين کهن گرگ خشن پوست
به صد سوگند چون يوسف شوي دوست
لبادت را چنان بر گاو بندد
که چشمي گريد و چشميت خندد
چه پنداري کز اينسان هفتخواني
بود موقوف خوني و استخواني
بدين قاروره تا چند آبريزي
بدين غربال تا کي خاک بيزي
نخواهد ماند آخر جاودانه
در اين نه مطبخ اين يک چارخانه
چو وقت آيد که وقت آيد به آخر
نهانيها کنند از پرده ظاهر
نه بيني گرد ازين دوران که بيني
جز آن قالب که در قلبش نشيني
ازين جا توشه بر کانجا علف نيست
در اينجا جو که آنجا جز صدف نيست
درين مشکين صدفهاي نهاني
بسا درها که بيني ارمغاني
نو آيين پرده اي بيني دلاويز
نواي او نوازشهاي نو خيز
کهن کاران سخن پاکيزه گفتند
سخن بگذار مرواريد سفتند
سخنهاي کهن زالي مطراست
و گر زال زر است انگار عنقاست
درنگ روزگار و گونه گرد
کند رخسار مرواريد را زرد
نگويم زر پيشين نو نيرزد
چو دقيانوس گفتي جو نيرزد
گذشت از پانصد و هفتاد شش سال
نزد بر خط خوبان کس چنين خال
چو دانستم که دارد هر دياري
ز مهر من عروسي در کناري
طلسم خويش را از هم گسستم
بهر بيتي نشاني باز بستم
بدان تا هر که دارد ديدنم دوست
ببيند مغز جانم را در اين پوست
اگر من جان محجوبم تن اينست
و گر يوسف شدم پيراهن اينست
عروسي را که فروش گل نپوشد
اگر پوشد ز چشم از دل نپوشد
همه پوشيده اي با ماست ظاهر
چو گفتي خضر خضر آنجاست حاضر
نظامي نيز کاين منظومه خواني
حضورش در سخن يابي عياني
نهان کي باشد از تو جلوه سازي
که در هر بيت گويد با تو رازي
پس از صد سال اگر گوئي کجا او
زهر بيتي ندا خيزد که ها او
چو کرم قز شدم از کرده خويش
به ريشم بخشم ار برگي کنم ريش
حرامم باد اگر آبي خورم خام
حلالي بر نيارم پخته از کام
نخسبم شب که گنجي بر نسنجم
دري بي قفل دارد کان کنجم
زمين اصليم در بردن رنج
که از يک جو پديد آرم بسي گنج
ز دانه گر خورم مشتي به آغاز
دهم وقت درودن خرمني باز
بران خاکي هزاران آفرين بيش
که مشتي جو خورد گنجي کند پيش
کسي کو بر نظامي مي برد رشک
نفس بي آه بيند ديده بي اشک
بيا گو شب ببين کان کندنم را
نه کان کندن ببين جان کندنم را
بهر در کز دهن خواهم برآورد
زنم پهلو به پهلو چند ناورد
به صد گرمي بسوزانم دماغي
به دست آرم به شب ها شب چراغي
فرستم تا ترازو دار شاهان
جوي چندم فرستد عذرخواهان
خدايا حرف گيران در کمينند
حصاري ده که حرفم را نه بينند
سخن بي حرف نيک و بد نباشد
همه کس نيک خواهد خود نباشد
ولي آن کز معاني با نصيبست
بداند کاين سخن طرزي غريبست
اگر شيري غريبان را ميفکن
غريبان را سگان باشند دشمن
بسا منکر که آمد تيغ در مشت
مرا زد تيغ و شمع خويش را کشت
بسا گويا که با من گشت خاموش
درازيش از زبان آمد سوي گوش
چو عيسي بر دو زانو پيش بنشست
خري با چارپا آمد فرادست
چه باک از طعنه خاکي و آبي
چو دارم درع زرين آفتابي
گر از من کوکبي شمعي برافروخت
کس از من آفتابي در نياموخت
که گر در راه خود يک ذره ديدم
به صد دستش علم بالا کشيدم
و گر سنگي دهن در کاس من زد
دري شد چون که در الماس من زد
تحمل بين که بينم هندوي خويش
چو ترکانش جنيبت مي کشم پيش
گه آن بي پرده را موزون کنم ساز
گه اين گنجشک راگويم زهي باز
ز هر زاغي بجز چشمي نجويم
به هر زيفي جز احسنتي نگويم
به گوشي جام تلخيها کنم نوش
به ديگر گوش دارم حلقه در گوش
نگهدارم به چندين اوستادي
چراغي را درين طوفان بادي
ز هر کشور که برخيزد چراغي
دهندش روغني از هر اياغي
ور اينجا عنبرين شمعي دهد نور
ز باد سردش افشانند کافور
بشکر زهر مي بايد چشيدن
پس هر نکته دشنامي شنيدن
من ازدامن چو دريا ريخته در
گريبانم ز سنگ طعنه ها پر
کلوخ انداخته چون خشت در آب
کلوخ اندازيي ناکرده درياب
دهان خلق شيرين از زبانم
چو زهر قاتل از تلخي دهانم
چو گاوي در خراس افکنده پويان
همه ره دانه ريز و دانه جويان
چو برقي کو نمايد خنده خوش
غريق آب و مي سوزد در آتش
نه گنجي اي دل از ماران چه نالي
که از ماران نباشد گنج خالي
چو طاوس بهشت آيد پديدار
بجاي حلقه درباني کند مار
بدين طاوس ماران مهره باشند
که طاوسان و ماران خواجه تاشند
نگاري اکدشست اين نقش دمساز
پدر هندو و مادر ترک طناز
مسي پوشيده زير کيميائي
غلط گفتم که گنجي و اژدهائي
دري در ژرف دريائي نهاده
چراغي بر چليپائي نهاده
تو در بردار و دريا را رها کن
چراغ از قبله ترسا جدا کن
مبين کاتشگهي را رهنمونست
عبارت بين که طلق اندود خونست
عروسي بکر بين با تخت و با تاج
سرو بن بسته در توحيد و معراج
چو داد انديشه جادو دماغم
ز چشم افساي اين لعبت فراغم
ز هر عقلي مبارک بادم آمد
طريق العقل واحد يادم آمد
شکايت گونه اي مي کردم از بخت
که در بازو کماني داشتم سخت
بسي تير از کمان افکنده بودم
نشد بر هيچ کاغذ کازمودم
شکايت چون برانگيزد خروشي
نماند بي بها گوهر فروشي
چنين مهدي که ماهش در نقابست
ز مه بگذر سخن در آفتابست
خريدندش به چندان دلپسندي
رساندندش به چرخ از سربلندي
پذيرفتند چندان ملک و مالم
که باور کردنش آمد محالم
بسي چيني نورد نابريده
بجز مشک از هوا گردي نديده
همان ختلي خرام خسرواني
سر افسار زر و طوق کياني
به شريفم حديث از گنج مي رفت
غلام از ده کنيز از پنج مي رفت
پذيرشها نگر در کار چون ماند
ستورم چون سقط شد بار چون ماند
پذيرنده چگونه رخت برداشت
زمين کشته را ندروده بگذاشت
بدين افسوس مي خوردم دريغي
ز دم بر خويشتن چون شمع تيغي
که ناگه پيکي آمد نامه در دست
به تعجيلم درودي داد و بنشست
که سي روزه سفر کن کاينک از راه
به سي فرسنگي آمد موکب شاه
ترا خواهد که بيند روزکي چند
کليد خويش را مگذار در بند
مثالم داد کاين توقيع شاهست
همه شحنه همه تعويذ را هست
مثال شاه را بر سر نهادم
سه جا بوسيدم و سر بر گشادم
فرو خواندم مر آن فرمان به فرهنگ
کليدم ز آهن آمد آهن از سنگ
به عزم خدمت شه جستم از جاي
در آوردم به پشت بارگي پاي
برون راندم سوي صحرا شتابان
گرفته رقص در کوه و بيابان
ز گوران تک ربودم در دويدن
گرو بردم ز مرغان در پريدن
ز رقص ره نمي شد طبع سيرم
ز من رقاص تر مرکب بزيرم
همه ره سجده مي بردم قلم وار
به تارک راه مي رفتم چو پرگار
به هر منزل کزان ره مي بردم
دعاي دولت شه مي شنيدم
بهر چشمه که آبي تازه خوردم
بشکر شه دعائي تازه کردم
نسيم دولت از هر کوه ورودي
ز لطف شاه مي دادم درودي
ز مشگين بوي آن حضرت بهرگام
زمين در زير من چون عنبر خام
چو بر خود رنج ره کوتاه کردم
زمين بوس بساط شاه کردم
درون شد قاصد و شه را خبر کرد
که چشمه بر لب دريا گذر کرد
برون آمد ز درگه حاجب خاص
ز دريا داد گوهرها به غواص
مرا در بزمگاه شاه بردند
عطارد را به برج ماه بردند
نشسته شاه چون تابنده خورشيد
به تاج کيقباد و تخت جمشيد
زمين بوسش فلک را تشنه کرده
مه از سرهنگ پاسش دشنه خورده
شکوه تاجش از فر جهانگير
فکنده قيروان را جامه در قير
طرف داران ز سقسين تا سمرقند
به نوبتگاه درگاهش کمربند
درش بر حمل کشورها گشاده
همه در حمل بر حمل ايستاده
به دريا ماند موج نيل رنگش
که در دل بود هم در هم نهنگش
سر تاج قزلشاه از سر تخت
نهاده تاج دولت بر سر بخت
بهشتي بزمش از بزم بهشتي
ز حوضکهاي مي پر کرده کشتي
کف رادش به هر کس داده بهري
گهي شهري و گاهي حمل شهري
ز تيغ تنگ چشمان حصاري
قدر خان را در آن در تنگباري
خروش ارغنون و ناله چنگ
رسانيده به چرخ زهره آهنگ
به ريشم زن نواها بر کشيده
بريشم پوش پيراهن دريده
نواها مختلف در پرده سازي
نوازش متفق در جان نوازي
غزلهاي نظامي را غزالان
زده بر زخمهاي چنگ نالان
گرفته ساقيان مي بر کف دست
شهنشه خورده مي بدخواه شه مست
چو دادندش خبر کامد نظامي
فزودش شاديي بر شادکامي
شکوه زهد من بر من نگهداشت
نه زان پشمي که زاهد در کله داشت
بفرمود از ميان مي بر گرفتن
مداراي مرا پي بر گرفتن
به خدمت ساقيان را داشت در بند
به سجده مطربان را کرد خرسند
اشارت کرد کاين يک روز تا شام
نظامي را شويم از رود و از جام
نواي نظم او خوشتر ز رود است
سراسر قولهاي او سرود است
چو خضر آمد ز باده سر بتابيم
که آب زندگي با خضر يابيم
پس آنکه حاجب خاص آمد و گفت
دراي اي طاق با هر دانشي جفت
درون رفتم تني لرزنده چون بيد
چو ذره کو گرايد سوي خورشيد
سر خود همچنان بر گردن خويش
سرافکنده فکنده هر دو در پيش
بدان تا بوسم او را چون زمين پاي
چو ديدم آسمان برخاست از جاي
گرفتم در کنار از دل نوازي
به موري چون سليمان کرد بازي
من از تمکين او جوشي گرفتم
دو عالم را در آغوشي گرفتم
چو بر پاي ايستادم گفت بنشين
به سوگندم نشاند اين منزلت بين
قيام خدمتش را نقش بستم
چو گفت اقبال او بنشين نشستم
سخن گفتم چو دولت وقت مي ديد
سخنهائي که دولت مي پسنديد
از آن بذله که رضوانش پسندد
زباني گر به گوش آرد بخندد
نصيحتها که شاهان را بشايد
وصيتها کز او درها گشايد
بسي پالودهاي زعفراني
به شکر خندشان دادم نهاني
گهي چون ابرشان گريه گشادم
گهي چو گل نشاط خنده دادم
چنان گفتم که شاه احسنت مي گفت
خرد بيدار مي شد جهل مي خفت
سماعم ساقيان را کرده مدهوش
مغني را شه دستان فراموش
در آمد راوي و بر خواند چون در
ثنائي کان بساز از گنج شد پر
حديثم را چو خسرو گوش مي کرد
ز شيريني دهن پر نوش مي کرد
حکايت چون به شيريني در آمد
حديث خسرو و شيرين بر آمد
شهنشه دست بر دوشم نهاده
ز تحسين حلقه در گوشم نهاده
شکر ريزان همي کرد از عنايت
حديث خسرو و شيرين حکايت
که گوهربند بنيادي نهادي
در آن صنعت سخن را داد دادي
گزارشهاي بي اندازه کردي
بدان تاريخ ما را تازه کردي
نه گل دارد بدين تري هوائي
نه بلبل زين نوآئين تر نوائي
گشاده خواندن او بيت بر بيت
رگ مفاوج را چون روغن زيت
ز طلق اندودگي کامد حريرش
هم آتش دايه شد هم ز مهريرش
چه حلوا کرده اي در جوش اين جيش
که هر کو مي خورد مي گويد العيش
در آن پالوده پالوده چون شير
ز شيريني نکردي هيچ تقصير
عروسي را بدان شيرين سواري
که بودش برقع شيرين عماري
چو بر دندان ما کردي حلالش
چه دندان مزد شد با زلف و خالش
ترا هم بر من و هم بر برادر
معاشي فرض شد چون شير مادر
برادر کو شهنشاه جهان بود
جهان را هم ملک هم پهلوان بود
بدان نامه که بردي سالها رنج
چه دادت دست مزد از گوهر و گنج
شنيدم قرعه اي زد بر خلاصت
دو پاره ده نوشت از ملک خاصت
چه گوئي آن دهت دادند يا نه
مثال ده فرستادند يانه
چو دانستم که خواهد فيض دريا
که گردد کار بازرگان مهيا
همان خاک خراب آباد گردد
به بند افتاده اي آزاد گردد
دعاي تازه اي خواندم چو بختش
به گوهر بر گرفتم پاي تختش
چو بر خواندم دعاي دولت شاه
ز بازيهاي چرخش کردم آگاه
که من ياقوت اين تاج مکلل
نه از بهر بها بر بستم اول
دري ديدم به کيوان بر کشيده
به بي مثلي جهان مثلش نديده
برو نقشي نوشتم تا بماند
دهد بر من در ودي آنکه خواند
مرا مقصود ازين شيرين فسانه
دعاي خسروان آمد بهانه
چو شکر خسرو آمد بر زبانم
فسون شکر و شيرين چه خوانم
بلي شاه سعيد از خاص خويشم
پذيرفت آنچه فرمودي ز پيشم
چو بحر عمر او کشتي روان کرد
مرا نه جمله عالم را زيان کرد
ولي چون هست شاهي چون تو بر جاي
همان شهزادگان کشور آراي
از آن پذرفتهاي رغبت انگيز
دگرباره شود بازار من تيز
پذيرفت آن دعا و حمد را شاه
به اخلاصي که بود از دل بدو راه
چو خو با حمد و با اخلاص من کرد
ده حدونيان را خص من کرد
به مملوکي خطي دادم مسلسل
به توقيع قزلشاهي مسجل
که شد بخشيده اين ده بر تمامي
ز ما برزاد برزاد نظامي
به ملک طلق دادم بي غرامت
به طلقي ملک او شد تا قيامت
کسي کاين راستي را نيست باور
منش خصم و خدايش باد داور
اگر طعني زند بر وي خسيسي
بجز وحشت مباد او را انيسي
به لعنت باد تا باشد زمانه
تبارش تير لعنت را نشانه
چو کار افتاده اي را کار شد راست
در گنجينه بگشاد و براراست
درونم را به تأييد الهي
برونم را به خلعت هاي شاهي
چو از تشريف خود منشوريم داد
به طاعت گاه خود دستوريم داد
شدم نزديک شه با بخت مسعود
وزو باز آمدم با تخت محمود
چنان رفتم که سوي کعبه حجاج
چنان باز آمدم کاحمد ز معراج
شنيدم حاسدي زانها که داني
که دزد کيسه بر باشد نهاني
به يوسف صورتي گرگي همي زاد
به لوزينه درون الماس مي داد
که اي گيتي نگشته حق شناست
ز بهر چيست چنديني سپاست
عروسي کاسمان بوسيد پايش
دهي ويرانه باشد رو نمايش؟
دهي و آنگه چه ده چون کوره تنگ
که باشد طول و عرضش نيم فرسنگ
ندارد دخل و خرجش کيسه پرداز
سوادش نيم کار ملک ابخاز
چنين دادم جواب حاسد خويش
که نعمت خواره را کفران مينديش
چرا مي بايد اي سالوک نقاب
در آن ويرانه افتادن چو مهتاب
بحمد من نگر حمدونيان چيست
که يک حمد اينچنين به کانچنان بيست
اگر بيني در آن ده کار و کشتي
مرا در هر سخن بيني بهشتي
گر او دارد ز دانه خوشه پر
من آرم خوشه خوشه دانه در
گر او را ز ابر فيض آب فراتست
مرا در فيض لب آب حياتست
گر او را بيشه اي با استواريست
مرا صد بيشه از عود قماريست
سپاس من نه از وجه منالست
بدان وجهست کاين وجهي حلالست
و گر دارد خرابي سوي او راه
خراب آباد کن بس دولت شاه
ز خرواري صدف يک دانه در به
زلال اندک از طوفان پر به
نه اين ده شاه عالم راي آن داشت
که ده بخشد چو خدمت جاي آن داشت
ولي چون ملک خرسنديم را ديد
ولايت در خور خواهنده بخشيد
چو من خرسندم و بخشنده خشنود
تو نقد بوالفضولي خرج کن زود
چه مي گفتم سخن محمل کجا راند
کجا مي رفتم و رختم کجا ماند
به سلطاني چو شه نوبت فرو کوفت
غبار فتنه از گيتي فرو روفت
شکوهش پنج نوبت بر فلک برد
نفاذش کرد هفت اقليم را خرد
خروش طبل وي گفتي دو ميل است
که مي دانست کان طبل رحيل است
نفير کوس گفتي تا دو ماهست
که را در دل که شه در کوچگاهست
بران اورنگش آرام اندکي بود
چو برقش زادن و مردن يکي بود
بري ناخورده از باغ جواني
چو ذوالقرنين از آب زندگاني
شهادت يافت از زخم بدانديش
که باداش آن جهان پاداش ازين بيش
سه پايه بر فلک زد زين خرابي
گذشت از پايه خاکي و آبي
گر آن دريا شد اين درها بجايند
که بر ما بيش از آن درها گشايند
گر او را سوي گوهر گرم شد پاي
نسب داران گوهر باد بر جاي
گر او را فيض رحمت گشت ساقي
جهان بر وارثانش باد باقي
گر او را خاک داد از تخته بندي
مباد اين تخت گيران را گزندي
گر او بي تاج شد تاجش رضاباد
سر اين تاج داران را بقا باد
خصوص آن وارث اعمار شاهان
نظرگاه دعاي نيک خواهان
مويد نصره الدين کافرينش
ز نام او پذيرد نور بينش
پناه خسروان اعظم اتابک
فريدون وار بر علم مبارک
ابوبکر محمد کز سر داد
ابوبکر و محمد را کند شاد
به شاهي تاج بخش تاج داران
به دولت يادگار شهرياران
به دانائيش هفت اختر شکرخند
بمولائيش نه گردون کمربند
ستاره پايه تخت بلندش
فلک را بوسه گه سم سمندش
سريرش باد در کشور گشائي
وثيقت نامه کشور خدائي
جهان را تا ابد شاه جهان باد
بر آنچ اميد دارد کامران باد
سعادت يار او در کامراني
مساعد با سعادت زندگاني
سخن را بر سعادت ختم کردم
ورق کاينجا رساندم در نوردم
خدايا هر چه رفت از سهوکاري
بيامرز از کرم کامرزگاري
روانش باد جفت شادکامي
که گويد باد رحمت بر نظامي